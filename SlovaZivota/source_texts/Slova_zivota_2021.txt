pátek - 1. ledna Ž 90

Nauč nás hospodařit se svěřeným časem

Nauč nás počítat naše dny, ať získáme moudrost srdce. (Ž 90,12)

Když máme všeho dost, ba i nadbytek, tak snadněji utrácíme. „Nehledíme na korunu“, jak se říká. Utrácíme i za věci, které nejsou pro nás nezbytné. Docela bychom si bez nich vystačili, ale nic nás netlačí k rozumnému hospodaření, tak proč si „neudělat radost“ tím či oním? Co na tom, že mi ta věc potom bude zapadat doma prachem nebo překážet ve skříni? Co na tom, že jsem mohl místo toho pomoci chudému nebo hladovému nebo podpořit misii? Jak nemoudře jednám, si uvědomím až tehdy, když přijde nouze.
Podobně to děláme i s naším časem. Když jde život poměrně snadno, lehce utrácíme minuty, hodiny, dny. Pospíme si, zalenošíme, trávíme čas zbytečně na internetových informačních serverech nebo sociálních sítích. Máme pocit, že máme na všechno času dost, odkládáme důležité a podstatné věci na později. 
Ale potom s námi začne Bůh jednat, říká se tomu Boží soudy, nebo Boží výchova. Přijde třeba epidemie, nouzový stav, různá omezení. Nebo přijde nějaká nemoc, jsme upoutáni na lůžko. Nebo nám někdo blízký odejde na věčnost. Soused se odstěhuje do jiného města. A my zjišťujeme, že jsme promrhali vzácný čas. Čas svého života, čas příležitostí, které nám Bůh dával. Promrhali jsme ten vzácný dar od Pána Boha. Teď litujeme, že jsme netrávili více času s Bohem, neudělali si čas na své blízké a přátele, nepozvali více lidí ze sboru na návštěvu, nevydali jasné svědectví kolegům v práci, spolužákům ve škole nebo sousedům v domě. Promrhali jsme čas, který jsme mohli zužitkovat v aktivní službě ve sboru, v Jednotě, ve společnosti, pro Boží slávu.
Bratři a sestry, jsme na začátku nového roku. Pán je blízko! Čtěme pozorně tento žalm a přemýšlejme o něm. Čas milosti je vzácný a krátí se. Modleme se, ať nás Pán naučí počítat naše dny, ať jsme moudří v srdci. Ať s radostí žijeme pro Pána Ježíše každý den letošního roku!

Pavel Coufal (předseda VV BJB)

sobota - 2. ledna Ž 127

Na čem opravdu záleží

Nestaví-li dům Hospodin, nadarmo se namáhají stavitelé. Nestřeží-li město Hospodin, nadarmo bdí strážný. (Ž 127,1)

Včerejší zamyšlení nás vyzvalo k tomu, abychom vnímali krátkost času, který na této zemi máme, a byli aktivními křesťany. Dnešní text nás naopak v naší aktivitě poněkud brzdí.
Je totiž možné, abychom byli aktivní, ale bez Pána Boha, bez jeho vedení, a tedy i jeho požehnání. Můžeme se snažit ve svém životě něco budovat, třeba i dobrého, a přesto tu stavbu nemusí stavět Hospodin. 
Mohu se s dobrým úmyslem rozhodnout vstoupit do manželství, ale nemusí to být v souladu s Boží vůlí. Mohu vyvíjet velké úsilí ve své rodině nebo v práci, ale mohou to být nakonec jenom mé vlastní snahy. Mohu i v církvi usilovat o spoustu dobrých věcí, zapojit se do služby ve sboru, kázat, evangelizovat, pracovat do roztrhání, ale moje námaha nepřinese užitek, pokud to není z Boha. 
Jistě platí, že se stavitelé vždycky namáhají, práce vyžaduje úsilí a je normální být večer unavený. Ale naše námaha je zbytečná, pokud není stavbyvedoucím Hospodin. Pokud máme dojem, že to stojí na nás a že to zvládneme sami, prožijeme marnost takové snahy. Strážný musí být na stráži, ale pokud spoléhá jen na sebe, bdí nadarmo. Možná se zbytečně s něčím trápíme, jsme uhonění a nemůžeme kvůli obavám o své dílo ani v noci spát, zatímco po dobré práci dává Bůh svému milému i dobrý spánek.
Bratři a sestry, na prvním místě záleží na Pánu Bohu a na Jeho požehnání. Záleží na tom, abychom konali jeho vůli a nechali se jím vést. Na začátku tohoto roku znovu zasvěťme Bohu své životy, svá manželství a rodiny, svoji práci, službu v církvi, všechno své úsilí. Vyprosme si, aby Bůh vedl naše přemýšlení i rozhodování v každé oblasti. Nechtějme ho předbíhat. Zůstávejme v modlitbách a v Božím slově, hledejme Boží vůli, dříve než se pro něco nadchneme. Ať i v našem životě jedná vždy On a my potom v souladu s jeho záměry. 

Pavel Coufal (předseda VV BJB)

neděle - 3. ledna 1 Pt 3,8-17

Chceš vidět dobré dny?

Chceš-li milovat život a vidět dobré dny, zdržuj jazyk od zlého a rty od lstivých slov. (1Pt 3,10)

Chceš prožít šťastný život? Chceš, aby dny, které prožiješ tento rok, byly dobré? Myslím, že naše odpověď je zřejmá. Ano, jistě. Pak ale dávej pozor na to, co říkáš a proč to říkáš. Chraň se, abys nemluvil zlé věci, abys nešířil pomluvy. Včas se zastav, když tě svrbí jazyk, když máš chuť oplatit druhé straně urážku pořádně peprnými slovy, když chceš vypustit zraňující soudy. Zkroť svůj jazyk, když jsi v pokušení mluvit lstivě a ohýbat pravdu pro dosažení vlastních cílů.
Apoštol Jakub nás upozorňuje (Jk 3,5-12), že jazyk je sice malý úd našeho těla, ale dokáže velké věci, žel i v tom negativním smyslu. Zlé slovo vypuštěné z úst je jako malý oheň, který může zapálit velký les! Dokáže zničit vztahy mezi manželi i příbuznými. Dokáže rozdělit přátelství. Může silně narušit dobré vztahy v církvi. Ten oheň nakonec popálí i nás.
Čtěme však tento verš v kontextu celého oddílu. Sami si dobrý život nezaručíme. Verš 12 nám dává pravou perspektivu: Pán se dívá do našeho života, slyší naše prosby, ale staví se proti těm, kdo činí zlo. Zlým a lstivým mluvením na sebe přivoláme Boží hněv. Bůh dává požehnání, ale také požehnání odnímá.
Učme se žehnat druhým. Mluvme pravdu v lásce. Z vašich úst ať nevyjde ani jedno špatné slovo, ale vždy jen dobré, které by pomohlo, kde je třeba, a tak posluchačům přineslo milost. (Ef 4,29) 

Pavel Coufal (předseda VV BJB)

pondělí - 4. ledna Mt 1,18-25

Ježíš - vysvoboditel z hříchů

Porodí syna a dáš mu jméno Ježíš, neboť on vysvobodí svůj lid z jeho hříchů. (Mt 1,21) 

V Písmu zůstaly zachovány dvě ucelené zprávy o Ježíšově narození - první zpráva v Matoušovi a druhá v Lukášovi. Zbývající dva evangelisté událost narození překvapivě vůbec nezaznamenali. Pouze Matouš věnuje větší pozornost Josefovi, který se stal (svého druhu) adoptivním otcem malého Ježíše. Právě Josefovi vyložil anděl ve snu celou choulostivou záležitost s Mariiným těhotenstvím, které budilo vcelku pochopitelné rozpaky. Marie byla „v tom“ a Josef přece nebyl „při tom“. Mariino nadpřirozené těhotenství nešlo vysvětlit přirozeným lidským rozumem. To ostatně nelze ani dnes. Bylo třeba Božího zjevení prostřednictvím anděla. Josefovi bylo tedy zjeveno, že Mariino těhotenství je dílem Ducha svatého. 
Josefovi bylo dáno poznání, že se narodí syn, jemuž dá právě on jméno Ježíš. Anděl Josefovi odhalil také hlavní Ježíšovo poslání, totiž aby vysvobodil svůj lid z jeho hříchů. Nejde tedy na prvním místě o vysvobození z politického a vojenského područí Říma ani o vymanění se z ekonomické chudoby, ba dokonce ani o vysvobození ze zdravotních neduhů. O tom zde není ani slovo. Ačkoliv našeho Spasitele žádáme o pomoc ve všech ohledech naší existence, je v textu zdůrazněno výslovně vysvobození z našich hříchů. Hřích je totiž přestoupení Božích řádů a odloučení od Boží svatosti. Takto si člověk vysloužil zatracení. Jedinou možností, jak být spasen, byl příchod Božího Syna Ježíše, který na sebe vzal všechny naše hříchy. Svou smrtí na kříži tak otevřel přístup do blízkosti nebeského Otce a zajistil nám věčný život. 
Ježíšovo hlavní poslání je vyjádřeno již ve znění jeho jména. Vždyť jméno Ježíš k nám doputovalo přes řecké znění Nového zákona. I toto jméno je ovšem také jen přepisem původního jména Jošua (někdy uváděno jako Ješua), které etymologicky vykládáme jako „Hospodin spasí“ nebo „Hospodin je spása“. Boží spása je tedy prorocky zahrnuta už ve jménu „Ježíš“ ještě před samotným narozením Spasitele. Není na tomto světě nic vzácnějšího než vysvobození z hříchů, kterého se nám dostává z milosti našeho Pána. 

Miroslav Čížek (Uherské Hradiště, stanice Znojmo) 

úterý - 5. ledna Iz 7,10-17

Immanuel - Bůh s námi 

„Hle, panna počne a porodí syna a dají mu jméno „Immanuel“, to jest přeloženo „Bůh s námi.“ (Mt 1,23)

Pro většinu písmáků je známou skutečností, že Matoušova citace starozákonního proroka se doslovně nekryje s uvedeným Izajášovým výrokem. Vždyť Matouš zaznamenal výrok: „Hle, panna počne …,“ zatímco v Izajášovi stojí psáno: „Hle, dívka počne …“ Jistě mi dáte za pravdu, že význam slov panna a dívka není totožný. Dívka může být pannou, ale také jí být nemusí. A obráceně panna může být dívkou, ale může být také věkem zralou ženou. Jak vlastně k tomuto nesouladu došlo? Stalo se to prostřednictvím starověkého překladu Starého zákona do řečtiny, který nazýváme Septuaginta. V tomto překladu se nachází na dotyčném místě v Izajášovi řecké slovo „parthenos“, které překládáme do češtiny výrazem „panna“. Matouš převzal tuto citaci Izajáše právě ze Septuaginty. Tolik k technickému vysvětlení celého problému. Je tím nějak ohrožen článek víry o Ježíšově početí z panny, který jako konzervativní křesťané zastáváme? Mám za to, že výše uvedenou problematikou tento článek víry nijak ohrožen není. Vždyť v Matoušově evangeliu se skutečně slovo „panna“ neoddiskutovatelně nachází. Matoušova formulace proto slouží jako podklad pro důležité dogmatické učení, o jehož pravdivosti není třeba pochybovat. 
Nyní se dostáváme ke jménu Immanuel, které obvykle překládáme jako „Bůh s námi“. Toto jméno je třeba v této souvislosti vnímat jako zaslíbení, vždyť Ježíš jméno Immanuel doslovně vzato nedostal. V Ježíši nám však nebeský Otec řekl naprosto jasně: Bůh s vámi - jsem s vámi za všech okolností, nejen v časech pohody, ale také v kritických časech, v době nemoci, pronásledování,v celkové nepřízni, ba dokonce v hodině smrti. Kdo složil svou naději v Ježíši Kristu a věří v něj, tomu se Pán Ježíš stává skutečným Immanuelem pro celý život. Není větší radosti než vědomí Boží milostivé přízně. To přeji ze srdce každému čtenáři. 

Miroslav Čížek (Uherské Hradiště, stanice Znojmo) 

středa - 6. ledna Mt 2,1-12

Mudrci se přišli poklonit neznámému králi 

„Kde je ten právě narozený král Židů? Viděli jsme na východě jeho hvězdu a přišli jsme se mu poklonit…“ Vešli do domu a uviděli dítě s Marií, jeho matkou, padli na zem, klaněli se mu a obětovali mu přinesené dary - zlato, kadidlo a myrhu. (Mt 2,2 a 11)

Nejprve si musíme říci, kdo se to vlastně přišel do Jeruzaléma malému Ježíšovi poklonit. Ekumenický překlad Písma hovoří o mudrcích. Tento tradiční překlad není ale nejpřesnější. Jednalo se spíše o mágy (z řeckého slova „magos“), kteří se zabývali magií, věštectvím nebo astrologií. Jedním slovem řečeno to byli okultisté. Nechci tím ale zmíněným „mudrcům“ upřít určité znalosti východní moudrosti, astronomie či jiných věd. Lidové tradice je později identifikovaly jako krále, přičemž se ustálil jejich počet na třech. Dostali dokonce svá jména Kašpar, Melichar a Baltazar. Bible ovšem tuto zakořeněnou tradici nepotvrzuje. 
Mudrci v Jeruzalémě vyslovili pochybné a duchovně závadné informace, že na východě viděli jakousi Ježíšovu hvězdu. Mágové zde vyslovují zavádějící smyšlenky svých okultních systémů. (Rozumějte mi: Nepopírám, že viděli nějaký vesmírný útvar či úkaz. Zásadně však odmítám, že by se jednalo o Ježíšovu hvězdu.) Mudrci žili v zajetí zjevných omylů. Může nás až zarážet Boží velkorysá milost, která se někdy jeví jako skandální. Vždyť je to právě Hospodin, kdo tyto pomýlené okultisty dovedl do Jeruzaléma a nakonec až do Betléma do domu, kde se malý Ježíš nacházel. My bychom tyto mágy asi zavrhli, Hospodin je ale vzal na milost. Ačkoliv Hospodin považuje okultní praktiky za ohavné, zamiloval si jejich pokorné srdce. Náš Pán přece nenávidí hřích, ale miluje hříšníka. I když mudrci nespatřili zvnějšku nic královského, přesto se Ježíšovi klaněli a obětovali mu své vzácné dary, což byl v jejich podání zjevný náboženský akt. 
Poté, co odcestovali do své země, se jejich stopa ztrácí. Opustili mudrci své okultní praktiky? Konvertovali na židovskou víru? Stali se později křesťany? Nic z toho nevíme. Písmo nám nic více nezjevuje. I dnes jsme svědky neuvěřitelných příběhů, které mohou mít otevřený konec. Něco asi „nerozlouskneme“ po celý život. Jedna věc je ale naprosto jistá: Hospodin Bůh čas od času koná velmi nestandardně navzdory naším představám, neboť je nadstandardně milostivý a dobrotivý. V tom je naše velká útěcha.

Miroslav Čížek (Uherské Hradiště, stanice Znojmo) 

čtvrtek - 7. ledna Mi 5,1-8

Písmo zjevuje podrobnosti o narození Mesiáše

Oni mu odpověděli: „V judském Betlémě, neboť tak je psáno u proroka: ,A ty Betléme v zemi judské, zdaleka nejsi nejmenší mezi knížaty judskými, neboť z tebe vyjde vévoda, který bude pastýřem mého lidu, Izraele.´“ (Mt 2,5-6) 

Dnes se dotkneme fascinujícího fenoménu prorockých zjevení. V novozákonním textu je citováno mimořádně přesné proroctví ze starozákonní knihy Micheáš, která nepatří k nejčtenějším částem Písma (ostatně jako celá sbírka tzv. Malých proroků). Micheáš přináší detailní předpověď místa narození budoucího Mesiáše. Toto proroctví evidentně nebylo neznámé pro jeruzalémské zákoníky a náboženské elity. Místem narození Mesiáše měl být právě Betlém. Město leželo asi 9 kilometrů jižně od Jeruzaléma a bylo spojeno se slavnou tradicí krále Davida. Betlém již ovšem nebyl trvalým bydlištěm Ježíšových rodičů. Vždyť Lukáš přece podává zprávu, že trvale pobývali v Galileji v Nazaretě. Přesto se Božím řízením stal Ježíšovým rodištěm právě Betlém. Dávné proroctví z minulosti se naprosto přesně spojilo s reálnou přítomností „na rozhraní věků“. 
Náboženské elity Izraele považovaly výpovědi biblických proroků za věrohodné, jak nám dokládá dnešní čtení. Jak si v této záležitosti stojí křesťanské církve dnes? Přijímáme skutečně duchovní autoritu Písma ve věcech víry i celého života? Nebo věříme více církevním tradicím a zvykům, nekriticky podléháme současným trendům a systémům moderního myšlení? Je moudré, dobré a rozumné spolehnout se na pravdivost a důvěryhodnost poselství Bible. Vždyť se její pravdivost a mimořádná hodnota již nesčetněkrát prokázaly. Věřím tomu, že se tak mnohokrát stalo i v našich osobních životech. Držme se nadále zvěsti Písma i v dnešní kritické, skeptické a individualistické době. Dnes je odmítána a relativizována jakákoli autorita a absolutní pravda. Pán Ježíš ale jednoznačně věřil Písmům, respektoval Zákon i Proroky a prvotní církev přijímala jasné biblické svědectví. Naši duchovní otcové věřili Písmu. Následujme je i v jednadvacátém století. Písmo je pravdivé! 

Miroslav Čížek (Uherské Hradiště, stanice Znojmo) 

pátek - 8. ledna Ž 34 

Bůh dává konkrétní pokyny k ochraně

Když odešli, hle, anděl Hospodinův se ukázal Josefovi ve snu a řekl: „Vstaň, vezmi dítě i jeho matku, uprchni do Egypta a buď tam, dokud ti neřeknu, neboť Herodes bude hledat dítě, aby je zahubil.“ (Mt 2,13) 

Právě narozený Mesiáš je téměř okamžitě ohrožen fyzickou likvidací. Že se nejednalo o lichou hrozbu, dokázal král Herodes zanedlouho rozkazem povraždit všechny chlapce z Betléma a okolí ve stáří do dvou let. Z mimobiblických zdrojů víme, že se Herodes nerozpakoval zlikvidovat i nejbližší členy vlastní rodiny. Nechvalně proslavenému králi tak patří nepřehlédnutelné místo mezi „arcidarebáky“ lidských dějin. 
Dnešní text hovoří o již druhém andělském navštívení Josefa prostřednictvím snu. Zde anděl zcela jasně Josefovi odhaluje vážné nebezpečí, které hrozí malému Ježíšovi. Dozvídá se o Herodových vražedných úmyslech. A Hospodin poskytuje Josefovi jednoznačné řešení útěkem a dočasným exilem v Egyptě. Tento jasný Boží pokyn nám může sloužit jako svědectví o tom, že Pán chrání svůj lid. Varuje nás, vede a mluví k nám. Jak? Hospodin má tisícero způsobů a možností, jak nám dát vědět. Nejčastěji k nám mluví prostřednictvím Písma. Může však promluvit i skrze věřící sourozence ve sboru, nebo dokonce skrze nevěřící lidi, aniž by to oni sami tušili. Nesmíme automaticky vylučovat ani nadpřirozené projevy Boží komunikace. Nezbývá než vyznat: Pane, mluv k nám! 
Pozoruhodná a paradoxní v celém příběhu je ta skutečnost, že Hospodin promlouvá prostřednictvím andělů právě k Josefovi - adoptivnímu otci malého Ježíše. V biblických dobách byl jednoznačnou autoritou v rodině muž - otec. On rozhodoval. Muž měl autoritu a z ní vyplývající zodpovědnost. Proto bylo nutné oslovit Josefa a do celé záležitosti ho „vtáhnout“. K jeho cti je třeba říci, že Josef ve své úloze obstál. 
I když se společenské poměry za dvě tisíciletí výrazným způsobem proměnily, je i v současné době nanejvýš žádoucí, aby věřící muži vstupovali aktivně do svých vůdčích rolí manželů a otců podle biblického modelu zjeveného v Písmu. Jsem osobně přesvědčen, že to je klíčový předpoklad pro mnohá požehnání v našich rodinách. Milí bratři, žádám vás, abyste přijali tuto výzvu!

Miroslav Čížek (Uherské Hradiště, stanice Znojmo) 

sobota - 9. ledna Ž 2

Herodova vypočítavost nemohla zmařit Boží plán 

Když Herodes poznal, že ho mudrci oklamali, rozlítil se a dal povraždit všecky chlapce v Betlémě a v celém okolí ve stáří do dvou let, podle času, který vyzvěděl od mudrců. (Mt 2,16) 

Již včera jsme se částečně dotkli neblahé role krále Heroda Velikého, který se na sklonku své hrůzovlády snažil zlikvidovat malého Ježíše. Z mimobiblických zdrojů víme, že vládl v letech 40 až 4 před Kristem. Je ironií historie, že král Herodes usiloval o život právě narozenému Kristu nejpozději roku 4 před Kristem. Jedná se pochopitelně o komickou chybu pozdějších historiků, kteří chybně určili středobod lidských dějin, kterým skutečně byl příchod Mesiáše na svět. Tvůrci kalendáře se tak spletli minimálně o 4 roky. 
Zpráva o narození Krista krále Heroda velmi znepokojila. Ačkoliv andělské zástupy vyhlašovaly „na zemi pokoj mezi lidmi“ (L 2,14), když Mesiáš přicházel na svět, Herodes a jeho přívrženci naopak paradoxně pokoj ztráceli. Místo aby jeho duše prožívala radost z příchodu spasení, zavládl v ní zmatek, neklid, pobouření, rozčilení, až zděšení. Všechny tyto duševní stavy v sobě může zahrnovat překlad řeckého slovesa, které ekumenický překlad ve 3. verši do češtiny převádí výrazem „znepokojil se“. Stařík Herodes nečinil pokání, nepřehodnotil svůj život, ani nezpytoval své svědomí. Ježíš byl pro jeho paranoidní život domnělým ohrožením a takové „překážky“ se Herodes snažil vždy „eliminovat“. Dějinám ale v konečném důsledku nevládnou tito „Herodové, Jindřichové ani Adolfové …“. Absolutním vládcem lidských dějin je přece Hospodin, náš nebeský Otec. Proto nemohl Herodes zmařit Boží plány s právě narozeným Spasitelem světa. Vždyť náš Pán je mocen zakomponovat do dějin spásy i působení svých nepřátel - a to lidských i nadzemských. Nedobrovolně tak tito nepřátelé musí plnit Boží záměry, ačkoliv o tom mnohdy nemají ani tušení! Rozhodně nemají konečné slovo. Vždyť církev často prošla obdobím pronásledování nakonec ještě posílena. Proto ani my nemusíme podléhat zoufalství při setkání s prvním projevem nepřátelství. Náš Bůh je Pánem dějin a je konečný vítěz. Je-li Bůh s námi, kdo bude proti nám!

Miroslav Čížek (Uherské Hradiště, stanice Znojmo) 

neděle - 10. ledna Mt 2,13-23

Josef poslouchá pokyny anděla 

Ale když Herodes umřel, hle, anděl Hospodinův se ukázal ve snu Josefovi v Egyptě a řekl: „Vstaň, vezmi dítě i jeho matku a jdi do země izraelské, neboť již zemřeli ti, kteří ukládali dítěti o život. On tedy vstal, vzal dítě i jeho matku a vrátil se do izraelské země.“ (Mt 2,19-21) 

Dnešní biblické čtení podává svědectví o andělských zjeveních, kterých se dostalo Josefovi. Do jeho péče vložil nebeský Otec svého jednorozeného Syna, aby se o něj jako adoptivní otec zodpovědně staral. Mimořádné úkoly vyžadují mimořádné prostředky. V konečném důsledku ani tolik nezáleží na velkoleposti zjevení nebo jiných průvodních nadpřirozených jevech, ale mnohem více na kladné lidské reakci v podobě poslušnosti. Poslušnost však nebývá bez bolesti a určitých osobních ztrát. Josef musel v danou chvíli přerušit kontakty se svou širší rodinou, jejíž existenci pochopitelně pouze předpokládám. Musel přerušit přátelské vazby. V důsledku poslušnosti andělských pokynů mohl přijít o zajímavé kontrakty zavedené tesařské živnosti a mohlo dojít k majetkovým ztrátám. Dost možná zanechal nezajištěný dům s malým hospodářstvím. Josef s ženou a malým dítětem musel náhle odcestovat. Tuto cestu pochopitelně nijak neplánoval, a proto nepočítal s okamžitým nuceným exilem v cizině bez pomoci rodiny a přátel. Na všechno byl sám a neměl čas se na nic připravit. Byl konfrontován s naprosto odlišnou realitou: cizí země, jiné zvyky, neznámý jazyk a úplná ztráta dosavadního sociálního postavení. Ačkoliv jsem se nyní dopustil mnohých spekulací, je naprosto zřejmé, že Josefova poslušnost byla vykoupena určitou osobní daní a nebylo to prostě zadarmo. Jednoduše řečeno: poslouchat Boha něco stojí a není to ta nejsnadnější cesta. 
Josef dokázal ochránit svou rodinu tím, že stále poslouchal Boha a naplňoval jeho vůli. Může nám posloužit jako inspirující vzor poslušnosti hodný našeho následování. Dokázal ovlivnit a dobře vychovat své děti. Na prvním místě myslíme na jeho nejstaršího syna - našeho Pána Ježíše Krista. Nesmíme ale zapomenout na Jakuba, Judu a další Ježíšovy sourozence, kteří sehráli důležitou roli v prvotní církvi. A základy dostali přece od svého otce Josefa. Boží království potřebuje moudré, poslušné, odvážné a odpovědné muže, kteří následují svého Pána a tak pozitivně ovlivňují své okolí. Nechme se proto Josefem inspirovat!

Miroslav Čížek (Uherské Hradiště, stanice Znojmo) 

pondělí - 11. ledna Iz 40,1-11

Pokání přibližuje království nebeské 

V těch dnech začal Jan Křtitel kázat v Judské poušti: „Čiňte pokání! Nebeské království je blízko!“ (Mt 3,1-2; B21)

Slavný příběh izraelského národa, ztělesněný Ježíšovým rodokmenem, vystupuje z dávné minulosti a Ježíšovým narozením nově ožívá. Od té chvíle - jak se dnes říkává - už nic nebude jako dřív. Janovo kázání v Judské poušti, překvapivé způsobem i obsahem, je srozumitelným znamením pro ty, kteří Bohem vyvoleného a zaslíbeného krále očekávají. Boží blízkost není minulostí, je znovu přítomností. „Obraťte se od svých hříchů k Bohu, protože přichází jeho vyvolený král.“(SNC) Janovým kázáním prostupuje dávná naděje: „Potěšujte, potěšujte lid můj, praví váš Bůh. Mluvte láskyplně k Jeruzalému a ohlašujte mu, že už skončila jeho poroba, že jeho vina je splacena….“ „Nebeské království je blízko!“ Možná by to mohl být název této biblické knihy s podtitulem „Všechno, co potřebujete vědět o Božím království“. Matoušovo evangelium odhaluje krok za krokem toto Království a zároveň zve k podílu na něm každého z nás. Ani Jan nepředstavuje výjimku. I Jan je jenom hlasem, který sám pro sebe hledá, i jeho učedníci se ptají. Přicházející Království má svou sílu. Bůh tu není jen „jako“. On tu skutečně je. Už nestačí jenom souhlasit s tím, co říká, je třeba podle toho žít, vzít to vážně. Vzít vážně Boží přítomnost mění náš pohled na život. Má to své důsledky. Už není možné žít jako doposud. Naše proměna ale nevychází z nás. J.L.Hromádka ve své knize Evangelium o cestě za člověkem říká: „Je to Bůh, který se rozhodl přijít za člověkem a který chce být Pánem člověka v jeho celistvosti.“ Pokání není jakousi vstupenkou do nebeského království. Nadpis dnešní úvahy by spíše mohl znít: Boží království, Boží vláda, Boží blízkost má sílu nás změnit. Srozumitelné je to na příběhu Zacheově (Lk 19). Jeho setkání s Ježíšem nese ovoce proměny. „Dnes přišlo spasení do tohoto domu; vždyť je to také syn Abrahamův. Neboť Syn člověka přišel, aby hledal a spasil, co zahynulo.“ S Herodem ta zpráva při narození Krista docela zamávala... V naší bezprostřední blízkosti stojí sám Bůh, přišel nový Král. Jsme si toho vědomi? Co to dělá s námi?

Petr Mrázek (Vsetín)

úterý - 12. ledna Mt 3,1-12 

Pokání nesmí být formální 

Dokažte změnou svého života, že jste se obrátili od svých vin. (Mt 3,8; SNC)

Janovo kázání v Judské poušti, překvapivé způsobem i obsahem, kterým oznamuje přítomné nebeské království, doprovází akt křtu, kterým reagují ti, kteří jsou Janovým zvěstováním zasaženi. Jedněmi z těch, kteří přicházejí k tomuto aktu, jsou také ti, kteří patří mezi farizeje a saduceje…. Dostává se jim nečekaně nevybíravého skandalizujícího oslovení. Nemyslete si, že se vyhnete Božím nárokům! Jestli byli pokřtěni, nebo byli odmítnuti, text neříká. Možná se z těch, kteří tu jsou, cítí být Mesiáši nejblíž. Mezi těmi všemi všelijakými lidmi, kteří mají před Bohem co dohánět, mají možná pocit, že mají splněno, že v jejich případě jde spíš o formální účast. Skrze Janova ústa ožívají starozákonní výroky Hospodinovy o lidu, který jej ctí slovy, ale srdcem je daleko (Iz 29,13nn). Jejich dilema a zároveň nedotčenost Božím jednáním odhaluje později Ježíš ve chvíli, kdy se jej ptají na jeho moc, protiotázkou: „Odkud měl Jan pověření křtít? Z nebe, či od lidí?“ Oni se mezi sebou dohadovali: „Řekneme-li ‚z nebe‘, namítne nám: ‚Proč jste mu tedy neuvěřili?‘ Řekneme-li však ‚z lidí‘, máme obavy ze zástupu; vždyť všichni mají Jana za proroka.“ (Mt 21,23nn) Jsou jako strom, který nenese dobré ovoce ani té zbožnosti, kterou reprezentují. Pokání je ale ovoce. Co by to pro ně znamenalo? V dálce je slyšet: „Nemáme krále, jen císaře!“ Pokání je jako srážka auta se stromem: pokání jsou ty pokřivené plechy.. Ne každý, kdo mi říká Pane, Pane, je součástí Božího království. Nelze se ho po lidsku zmocnit. Je jako poklad skrytý v poli. „Velebím tě, Otče, Pane nebes i země, že jsi tyto věci skryl před moudrými a rozumnými a zjevil jsi je maličkým.“
Ta zpráva o farizejích je ovšem také zprávou o Království. O jeho schopnosti odhalovat pravý stav věcí. O jeho osobním nároku na každého. Dělicí čára Království probíhá v lidském nitru: Bůh se pyšným, povýšeným „protiví“, ale pokorným dává milost. Kontinuita nového Království nestojí na vnějších atributech. Kdo nemá ducha Kristova, není Jeho.. Ne všichni přejdou Jordán.

Petr Mrázek (Vsetín)

středa - 13. ledna Mt 3,13-17

Bůh se přiznává ke svému milovanému Synu 

Vtom se z nebe ozval hlas: „Toto je můj milovaný Syn, kterého jsem si oblíbil.“ (Mt 3,17; B21) 
 
Dále Jozue vyzval lid: „Bůh mi přikázal, abyste se posvětili. Očistěte se ode všech svých hříchů, obnovte s Bohem svoje sliby a ukažte to tím, že se zbavíte vší vnější nečistoty. Zítra,“ řekl Jozue, „přímo před vašimi zraky Hospodin vykoná mimořádné věci.“
Místo, kde Jan křtí není ledajaké. Přes Jordán přešli Izraelité do zaslíbené země. Tam slyšeli z Jozuových úst: „Očistěte se ode všech svých hříchů, obnovte s Bohem svoje sliby a ukažte to tím, že se zbavíte vší vnější nečistoty. Zítra,“ řekl Jozue, „přímo před vašimi zraky Hospodin vykoná mimořádné věci.“ (Joz 3,5; SNC) Jordán přešel suchou nohou i Eliáš (2Kr 2). Akt křtu, který doprovází Janovo zvěstování, je neobvyklý v tom, že ti, kteří přicházejí, se aktu křtu podřizují, že jej na nich vykonává někdo jiný, v tomto případě Jan. Ponořením do vody se očišťovali i kněží před službou v Chrámu. Mezi těmi, kteří přicházejí k Jordánu za Janem, je - jako jeden z mnoha - také Ježíš. I on stojí o Janův křest. Jan v té chvíli - podobně jako později Petr - vyslovuje něco, co mu je v té chvíli dáno. Skrytý, vyvolený Boží Král jde cestou člověka. Na břehu Jordánu je Bůh se svým lidem. Přicházející Král není ale jen zplnomocněným vyslancem. Je královým synem. Král je jeho Otcem. Znovu se tu otevírá téma pravého abrahamovského a davidovského synovství. Ta otázka - kdo je tento? - tu od této chvíle bude trvale a budeme ji slýchat ne samoúčelně, ale proto, abychom si ji sami položili. Jejím zodpovězením se otevírá člověku nebe. Na břehu Jordánu stojí ale také velekněz, aby se očistil dříve, než přinese oběť za hříchy lidu. Ten, který převede přes Jordán. 
Až pod křížem pochopíme, oč v aktu Ježíšova křtu jde. SNC překládá: Ježíš mu odpověděl: „Jen to, prosím, udělej. Musíme splnit Boží vůli.“ A tak ho Jan pokřtil. Křest je projevem Ježíšova rozhodnutí vstoupit na cestu, která naplní, zrealizuje Boží vůli. V tom je nefalšovaně abrahamovský… Ježíšův křest (v protikladu s farizeji a saduceji) není výrazem vnějšího, ale vnitřního ztotožnění se s Boží vůlí v jeho životě. Na toto ztotožnění odpovídá Boží hlas. Je v něm víc než uspokojení nad Synem. Otcovým výrokem/činem je Syn zplnomocněn k uskutečnění, naplnění Božího záměru, ke kterému se přihlásil. Přicházející Království je prostorem přijímání a uskutečňování Božího záměru s člověkem. I takto můžeme rozumět křtu. Vstupem do tohoto prostoru naplňování Božích záměrů se stáváme součástí Jeho vlády. Čím se stal křest nám? Na břehu Jordánu stojí s pověřením nový Jehošua: „Bůh je záchrana.“

Petr Mrázek (Vsetín)

čtvrtek - 14. ledna Mt 4,1-11

Ježíš na pokušení ďábla odpovídá Božím slovem 

Ježíš mu odpověděl: „V Písmu je napsáno: Člověk se nenasytí jen chlebem, ale hlad ve své duši utiší přijetím Božího slova.“ (Mt 4,4)

Ježíšovo setkání s ďáblem není nahodilé. Je Božím záměrem. Je pokračováním křestní události u Jordánu. Přijetí Otcovy cesty zplnomocňuje Ježíše vést zápas o nové Království. Vstupní branou zápasu na poušti se stává půst. Stejně jako u křtu i tady jde o víc než jen o chléb tišící fyzický hlad. Ježíš neodpovídá vtipným či duchaplným bonmotem, ani posvátným textem. Ježíš neodkazuje na slova, odkazuje na Hospodinovy činy! Bez porozumění události, na kterou Ježíš odkazuje, neporozumíme ani smyslu přicházejícího Království ani Jemu samému, který vyznává „Můj pokrm je, abych konal vůli toho, který mě poslal...“ (J 4,34) Na poušti se ukáže, co je v srdci. Syn nevymění Otce za chléb. V konečném důsledku je tím nejsilnějším důkazem Ježíšova synovství právě to, že k němu nepotřebuje důkaz. Znakem nového lidu je důvěra k Otci. „Kdo se narodil z Boha, přemáhá svět. A to vítězství, které přemohlo svět, je naše víra.“ (1J 5,4) Ježíš se hlásí k Otci je tu zástupně na jeho místě. Ten, kdo odolá Ďáblovu pokušení, nemůže být nikdo jiný než Syn Boží.

Petr Mrázek (Vsetín)
 
pátek - 15. ledna J 7,37-52

Přesná citace Bible, ale se špatným výkladem 

…a řekne mu: „Jsi-li Syn Boží, vrhni se dolů; vždyť je psáno: „Svým andělům dá příkaz a na ruce tě vezmou, abys nenarazil nohou na kámen.“ (Mt 4, 5-6)

Smyslem trojího Ježíšova střetu s Ďáblem je ukázat, oč tu půjde, jaký rozměr bude mít zápas přicházejícího Království, a představit rozhodující aktéry. Napodruhé (před tím, než se napotřetí zcela „odkope“ nárokem na úplné podrobení se mu) zpochybňuje Ďábel nejen Ježíšovu identitu, ale i Boží důvěryhodnost a svrchovanost, účelovou citací žalmu 91. Ne náhodou nám ozvěnou zní Ďáblovo slovo z ráje: „Určitě nezemřete!“ (Gn 3,4 B21) Tím spíše, že se jedná o chrám, svaté místo, kde je Bůh „doma“. Ďábel útočí otevřeně na Synův vztah k Otci. Snaží se Ježíše vyprovokovat k reakci. K reakci, která by bez ohledu na výsledek byla důkazem nejistoty. Je důležité nejen co se říká, ale i kdo to říká. To víme už z pohádky o kůzlátkách. I křesťané se mohou stávat obětí pokušení, když jim rezonuje nějaké slovo účelově s tím, co slyšet chtějí. Dokonce se mohou stát „užitečnými idioty“ v Ďáblově „hře na pravdu“, pokud nedovolí Duchu, aby slovu vdechl svůj život. Účelovým vytržením z kontextu žalmu zamlčuje Ďábel Boží svrchovanost a Boží milosrdenství a z toho, co je projevem Boží milosti, dělá lidský nárok. Z oslavy Božího milosrdenství, vyznané v žalmu, chce plést bič pokušení. Ten, kdo zná Hospodinovo milosrdenství a tváří se jako by nebylo, kdo by chtěl Hospodina zkoušet, riskuje Boží hněv. To je smysl Ježíšovy odpovědi, který koresponduje znovu s putováním Izraele do zaslíbené země: „Nezatvrzujte svá srdce jako při sváru v Meribě, jako v den pokušení na poušti v Masse, kde mě vaši otcové pokoušeli, kde mě chtěli zkoušet, i když viděli mé činy.“ (Ž 95,8-9) Přicházející Království, které zvěstoval Jan, nestojí na okázalé megazbožnosti, ale je ukryto v srdci, stojí na vztahu s Bohem. 
Ježíš bude ještě jednou konfrontován s touto výzvou: „Jsi-li Syn Boží, sestup s kříže!“ (Mt 27,40) Jeho vítěznou odpovědí bude: „Do Tvých rukou poroučím svého ducha.“

Petr Mrázek (Vsetín)

sobota - 16. ledna Mt 4,12-22

Neodkladné následování Ježíše

Řekl jim: „Pojďte za mnou a učiním z vás rybáře lidí.“ Oni hned zanechali sítě a šli za ním. (Mt 4,19-20)

Zpráva o Království je jako kamínek hozený do vody. Kruh na hladině se zvětšuje a zasahuje čím dál větší prostor. Po Janovi u Jordánu se zprávy o přicházejícím království nebeském ujímá sám Ježíš. Není ale někým, kdo se opakuje, kdo opakuje po někom. Naopak, to se jen ten, který byl Janem uveden, ujímá svého poslání. To On je totiž ve své podstatě nositelem této nové skutečnosti. Evangelium Ježíše Krista, Jeho zpráva, kterou On přináší a kterou je On sám, zní: Přiblížilo se království nebeské, vaše vysvobození je blízko! Proto oslovuje rybáře. „Pojďte pracovat pro mé království!“ Nevíme, jak dlouho znají Ježíše, ale když je osloví a zavolá - jdou. Naléhavost přicházejícího Království se odráží v jejich reakci. Stávají se živou ilustrací Janových slov k farizeům u Jordánu: „Vždyť Bůh si může proměnit i ty, se kterými vy pohrdáte.“ V té chvíli se rodí noví synové Abrahamovi. Ukazuje se, kam všude nebeské království vstupuje a koho si vybírá. To, že mají pracovat pro přicházející Království, dokládá jejich „pracovní zařazení“. Budou rybáři lidí. Jejich sítí bude od této chvíle stejná zpráva: „Jděte a kažte, že se přiblížilo království nebeské.“ (Mt 10,7) Ta zpráva má moc proměnit. Ale je také zprávou o tom, že před přicházejícím Královstvím není úniku, nejde se před ním skrýt (Jer 16,14nn). Na konci se ukáže, kdo se jí skutečně otevřel. Rozumíme tomu, co znamená být rybáři?

Petr Mrázek (Vsetín) 

neděle - 17. ledna Mt 4,23-25 

Učení potvrzované mocí zázraků

Ježíš chodil po celé Galileji, učil v jejich synagógách, kázal evangelium království Božího a uzdravoval každou nemoc a každou chorobu v lidu. (Mt 4,23)

Mohlo by se zdát, že to, oč tu běží, jsou Ježíšovy výjimečné činy, Tak to možná chápou mnozí ze zástupu. Touto zkratkou přináší evangelista zprávu o tom, v co vyústila a v co se proměnila Janova zpráva o tom, že nebeské království je blízko. V následujících kapitolách (6 - 10) budeme moci spolu s Ježíšem zblízka nahlédnout, jak nesouměřitelné je přicházející nebeské království s tím, co jsme doposud znali, jak je jiné. Skrze Ježíše jsou tím královstvím mnozí zasaženi. Ježíš odkrývá charakter přicházejícího Království slovy, učením (blahoslavenstvím, podobenstvími, výkladem etických norem) i svými postoji a jednáním mezi těmi, kteří jsou kolem něho. To, co se děje, je potvrzením, znamením přítomného Království. Nemá nikde vyvěšenou žádnou vlajku ani erb, ale to, co se děje, znamená jediné: musí být zde. To, co se děje, je důsledkem Boží přítomnosti, Božího jednání. Je-li to spojeno s Ježíšem, pak se znovu vrací otázka, která se bude opakovaně ozývat: kdo to je?, proč tak jedná? Tu otázku vyslovuje i Jan Křtitel: „Jsi ten, který má přijít, nebo máme čekat jiného?“ (11,3) Odpověď je v tom, co lze vidět a slyšet. Zpráva o Království je jako kamínek hozený do vody. Kruh na hladině se zvětšuje a zasahuje čím dál větší prostor. Skryté a přece nepřehlédnutelné. Nepřehlédnutelné, a přece skryté. Kdo ho uvidí? Vidíme ho? V čem? Je v nás? Jsme ho plní? Je to na nás vidět?

Petr Mrázek (Vsetín)

pondělí - 18. ledna Mt 8,1-4

Naděje i pro beznadějný případ 

Tu k němu přistoupil malomocný, padl před ním na zem a řekl: „Pane, chceš-li, můžeš mě očistit.“ On vztáhl ruku, dotkl se ho a řekl: „Chci, buď čist.“ A hned byl očištěn od svého malomocenství. (Mt 8,2-3)

Ježíš oslovil svým kázáním na hoře veliký zástup lidí. Mezi nimi bylo jistě i mnoho nemocných, kteří toužili po uzdravení. V davu je i malomocný, který velmi riskuje smrt ukamenováním. Malomocný, který se prodírá davem. Dost troufalé! Lidé sami se možná rozestupovali, když ho slyšeli volat :„Nečistý! Nečistý!“ Byl opovrhován lidmi, kteří se jej a jeho nemoci báli nebo štítili. Nechtějí se pošpinit, znesvětit. Naopak malomocný projevil svou víru a viděl v Ježíši jedinou naději pro své trápení. Společnost ho odhodila jako zátěž, ale Ježíš jej přijímá, a dokonce naplňuje jeho skutečné potřeby. Navíc velmi jednoduše a přímo. Malomocný požádal o očištění, Ježíš přikývl a malomocný byl čist. 
Ježíš překročil společenské bariéry a dotkl se nečistého. Ježíš je ten, který posvěcuje, nečistota na něm neulpívá. Najednou se malomocný mohl připojit znovu do společnosti, která jej předtím zavrhovala. I my jsme mnohdy poznamenaní nějakým stigmatem - alkoholik, lhář, hříšník… Ba co více, sami podobné nálepky lidem přisuzujeme. Ostatní vidíme jako horší, než jsme my sami. Ale jak nám praví Písmo: „Všichni zhřešili a jsou daleko od Boží slávy.“ (Ř 3,23) Podle Božích slov jsme na tom všichni stejně jako ten malomocný. Jenže on jediný byl z davu očištěn. Z milionu Židů putujících na poušti došli do zaslíbené země jen dva - Jozue a Káleb. Budu i já mezi nimi? 

Pavel a Zuzana Kohlovi (Brno) 

úterý - 19. ledna Mt 8,5-13

Neizraelita zahanbuje ve víře Izraelity 

Setník však odpověděl: „Pane, nejsem hoden, abys vstoupil pod mou střechu; ale řekni jen slovo, a můj sluha bude uzdraven.“… Když to Ježíš uslyšel, podivil se a řekl těm, kdo ho následovali: „Amen, amen, pravím vám, tak velikou víru jsem v Izraeli nenalezl u nikoho.“ (Mt 8,8 a 10)

Možná bychom v dnešní době řekli: člověk, který teprve hledá Boha, může mít větší, upřímnější a hlubší víru než dlouholetý člen církve, který již o Bohu mnoho věcí zná. Je to možné? Je to překvapující? Zahanbující? V čem nás zahanbuje víra tohoto římského vojáka, setníka, pohana, který nepatřil k vyvolenému izraelskému národu?
Nejprve nás překvapuje a zahanbuje láskou a soucitem s trpícími. Záleží mu na jeho sluhovi natolik, že se vydává na cestu vyhledat Ježíše. Mohl by si říct: je to jen sluha, udělal jsem, co jsem mohl, nakonec ho mohu nahradit jiným, pokud o něho přijdu. Ale jeho soucitná láska ho vede k tomu, aby pro záchranu tohoto muže udělal všechno, co je možné. Kolik děláme z lásky pro záchranu druhých my? 
Také nás zahanbuje jeho pokora. On, setník, muž poměrně vysokého postavení, který byl zvyklý dávat rozkazy a řídit druhé, se pokořuje před tímto nazaretským tesařem. Jenže pro něho to už není obyčejný tesař. Oslovuje ho „Pane“. A vyjadřuje to, co by mnohý Izraelita před Ježíšem neřekl: „Nejsem hoden, abys vstoupil pod mou střechu.“ Je naše víra před Bohem takto pokorná? Jsme si vědomi, že naprosto vše, co nám Bůh dává, je z pouhé a nezasloužené milosti?
Nejvíce nás však zahanbuje jeho víra. Ten setník vlastně říká: Pane, věřím, že ty máš takovou moc, že stačí, abys řekl pouhé slovo, a můj sluha bude uzdraven. Já mám autoritu u své jednotky a ve svém domě, ale ty máš autoritu nad životem a smrtí. Tvoje moc není omezená prostorem a časem. Ty jsi Pán.
Nikdy se nepovyšujme nad ty, kteří teprve přicházejí ke Kristu. Nebuďme příliš pyšní na své znalosti o Bohu. Přicházejme k Pánu s upřímnou, pokornou důvěrou a pevnou jistotou, že i dnes má moc učinit mnohem víc, než za co prosíme a co si dovedeme představit. 

Pavel Coufal (Brno)

středa - 20. ledna Mt 8,14-27

Kde chybí víra, tam sílí strach

I přišli jeho učedníci, vzbudili ho a řekli: „Pane, zachraň nás, hyneme! Řekl jim: „Proč jste ustrašení, vy malověrní?“ Pak vstal, pohrozil větrům i moři; a nastal úplný klid. (Mt 8, 25-26; ČSP)

Text Bible, nad kterým se chceme zamýšlet, nám dává nahlédnout do života Pána Ježíše a jeho učedníků. Jsme svědky, jak se Ježíš se svými učedníky plaví z městečka Kafarnaum do krajiny Gadarenských. Není to jejich první plavba na tomto jezeře. Učedníci jsou zkušení rybáři. A je s nimi jejich Mistr, Boží Syn. Se kterým spojili své životy. Jsou si tedy jisti, že jsou v bezpečí! Nic je nemůže ohrozit ani překvapit. A přece! Strhla se nezvykle silná bouře! Jsou uprostřed jezera! A vodní vlny se valí přes loď! Učedníky přepadl děs! Jsou si jisti, že hynou! V rozpacích se dívají jeden na druhého! V tom kdosi vykřikne: „Kde je Mistr, kterému jsme svěřili své životy?“ Našli ho. Jejich Mistr, Boží Syn, klidně spí. Ježíš, vyčerpaný zvěstováním Božího království a službou potřebným v městečku Kafarnaum, si našel tiché místečko na lodi, ulehl, usnul, a spí spánkem spravedlivých. Co teď? Učedníci přemýšlejí a dohadují se mezi sebou: „Komu jsme to svěřili své životy? Neudělali jsme chybu?“ Když učedníci Ježíše našli, jak spí, a dodali si odvahu, probudili ho slovy: „Pane, zachraň nás, hyneme!“ Ježíš se probral z pokojného spánku a vidí kolem sebe vyděšené učedníky. Bylo mu jich líto. Řekl jim: „Proč jste ustrašení, vy malověrní?“
Nejsme i my často jako ti učedníci? Při obrácení jsme Bohu svěřili svůj život. A také na to spoléháme. Při řešení běžných životních problémů jsme si možná ani nevšimli, že naše víra uvadá. Víra je základní vlastnost znovuzrozeného křesťana (Žd 11,6). A jaká je kvalita posvěcení našeho života? Je náš Spasitel, Ježíš Kristus, s námi spokojený? Duch Boží nás skrze Písmo učí, že víra je ze slyšení. Čtěme denně Písmo svaté! Přemýšlejme, co nám Bůh chce svým Slovem říct. A žijme podle toho, co v Písmu čteme! Prosme našeho Boha, aby posilnil naši víru. Bůh nám uděluje víru podle naší touhy plnit Boží vůli při nás a míry posvěcení našeho života. Souhlasíte se mnou? 

Rola Žitný (Brno)

čtvrtek - 21. ledna Mt 9,1-8

Když ochrnutý nemůže, rozhoduje víra nosičů 

A hle, přinesli k němu ochrnutého, ležícího na lůžku. Když Ježíš viděl jejich víru, řekl ochrnutému: „Buď dobré mysli, synu, odpouštějí se ti hříchy.“ (Mt 9,2)

Ježíš se po čase vrací domů, do míst, kde jej všichni znají jako syna tesaře. Jeho příchod přitáhl spoustu lidí, aby si jej vyslechli. Mnozí asi slyšeli jeho skvělá kázání, viděli některé zázraky. Takový řečník má jistě hodně dobrých slov. Z jakého důvodu se sešli, to nevíme. V davu sedí ale i farizeové, kteří se snaží Ježíše chytit za slovo. K této skupině míří čtyři nosiči, kteří přinášejí ochrnutého. Člověk na vozíčku nebo o berlích se na podobné shromáždění dostane jen velmi obtížně, pokud vůbec. S nemocným jde cesta vždy pomaleji, takže se k Ježíši shromáždilo mnoho lidí před nimi a nemohou se k němu dostat. Matouš popisuje situaci nejstručněji, ostatní evangelisté přidávají scénu s rozebranou střechou a spouštěním nemocného před Ježíše. A Ježíš vidí víru nosičů, zanechává kázání a začíná vyučování v praxi. Žádné ocenění pro ty, kteří nemocného nesli. Nevyzvedává jejich víru, se kterou za ním přišli. Žádná pochvala před davem lidí. Jejich jedinou odměnou je uzdravený kamarád. 
S našimi modlitbami je to někdy velmi podobně jako v tomto příběhu. Máme někoho blízkého, který sám nemůže přijít k Ježíši. Modlíme se za něj, neseme jej na modlitbách a on se jednoho dne setká s Ježíšem. Pravděpodobně neuslyšíme žádné „dobrá práce“, možná se to ani nedovíme. Ale budeme se moci radovat později i s celým nebem na věčnosti. Bez naší pomoci by se mnozí nemuseli k Ježíši dostat. A někdy ani jeden nosič, modlitebník, nestačí. Je docela možné, že se brzy unaví. Dva už zvládnou cestu snadněji a čtyři se mohou prodrat i davem. Neseme i my druhé lidi na modlitbách? Nikdy totiž nevíme, jestli i my nebudeme potřebovat cizí pomoc, abychom se dostali dál.

Pavel a Zuzana Kohlovi (Brno)

pátek - 22. ledna Mt 9,9-13

Ježíš se nestraní odsuzovaných hříšníků

Jděte a učte se, co to je: „Milosrdenství chci, a ne oběť.“ Nepřišel jsem pozvat spravedlivé, ale hříšníky. (Mt 9,13)

Skandální milost. Tato slova vystihují Ježíšovo jednání v našem příběhu. Udělal krok k těm nejopovrhovanějším, a co víc - strávil s nimi večer u jednoho stolu. Nepřehnal to? Nebylo to už za hranou? Takto zřejmě uvažovali farizejové, duchovní elity tehdejší doby. Vše pozorovali a ptali se učedníků, jak je možné, že Ježíš sedí a večeří s takovými hříšníky. 
Když čteme tento příběh, máme možná sklon odsuzovat farizeje za jejich chovaní a nepochopení Ježíšových činů. Ale upřímně, nejsme někdy v našich životech podobní? Jak reagujeme, když potkáme na ulici „nejopovrhovanější“ dnešní doby? Vyhýbáme se jim obloukem, komunikace s nimi se nám příčí? A co kdyby takoví lidé přišli na naše shromáždění? Přijmeme je, nebo budeme raději předstírat, že je nevidíme, a doufat, že příště již nepřijdou? 
Ježíš se těchto odsuzovaných hříšníků nejen nestranil, on je miloval. Nemávl nad jejich hříchem rukou, naopak jim řekl pravdu o jejich hříšnosti. 
V lidských očích můžou být často lidé dělající viditelné špatnosti odsuzováni. V Božích očích je však odsuzován všechen hřích a všichni jsme se provinili a potřebujeme Jeho milost a odpuštění. Člověk hledí na to, co má před očima, Hospodin však hledí do srdce. Nestraní se nás, ale podobně jako celníka Matouše nás zve k životu s ním. Proto i my pamatujme na to, že jsme kdysi byli na straně smrtelně nemocných.
Milujme lidi. Milujme je natolik, že jim řekneme pravdu o jejich hříchu. Ne proto, abychom je odsuzovali, ale proto, aby mohli poznat hloubku Kristovy oběti a mohli být zachráněni skrze Jeho milost.

Jan a Michaela Exnerovi (Brno)

sobota - 23. ledna Mt 9,18-26

Uzdravení skrze víru v Ježíšovu moc

Ježíš se otočil, a když ji spatřil, řekl: „Buď dobré mysli, dcero, tvá víra tě zachránila.“ A od té hodiny byla ta žena zachráněna. (Mt 9,22; ČSP)

Jen ten, kdo léta prožívá nevyléčitelnou nemoc, dovede pochopit ženu z našeho příběhu. My ostatní můžeme jen tušit, co tato žena prožívala. Matouš popisuje setkání nemocné ženy s Ježíšem těmito slovy: „A hle, žena dvanáct let trpící krvotokem přišla zezadu a dotkla se třásní jeho šatu. Neboť si říkala: ,Jestliže se jen dotknu jeho šatu, budu zachráněna.´“
Nějaký čas před touto událostí jsme mohli vidět tuto velmi sužovanou ženu, jak postává na okraji zástupu a s velkým zaujetím sleduje všechno, co se okolo Ježíše děje. V důsledku své nemoci byla tato žena také kulticky nečistá. A to byla v izraelské společnosti vážná věc. Tato žena byla pro svoji nemoc vyloučena ze společnosti. Musela se lidí stranit. 
Nešťastná žena postává několik kroků od zástupu a soustředěně naslouchá, jak Ježíš vyučuje velké zástupy o Božím království. Je svědkem, jak Ježíš uzdravuje nemocné, slepé, chromé a zbavuje posedlé od trápení nečistými duchovními silami. Její zájem o Ježíše roste od nedůvěřivé zvědavosti do přesvědčení, že Ježíš je ten, který ji může uzdravit. Božím zásahem se v ženině srdci postupně mění její důvěra v člověka Ježíše ve víru v Ježíše, Božího Syna. Byla si jistá, že Ježíš je ten slíbený Mesiáš, Kristus. A to rozhodlo.
Její víra ji nutí setkat se s Ježíšem. Ale její ponížená osobnost jí nedovolí, aby se s Ježíšem setkala tváří v tvář. Bojí se odmítnutí. Tak se davem protlačuje zezadu. A dotýká se aspoň třásní Ježíšova šatu. Upřímná, dětinská víra nemocné ženy se setkává s Ježíšovou milující osobností. A Ježíš reaguje na nevyslovenou prosbu nemocné ženy. Nemocnou ženu uzdravuje. Jisté je, že bez upřímné víry této nemocné ženy by nedošlo k jejímu setkání s Ježíšem. A Ježíš by ženu nemohl uzdravit.
Víra Božího dítěte, znovuzrozeného křesťana, v Ježíše, Božího Syna, je nezastupitelná. Modleme se, aby Bůh naši víru posilnil. Abychom těžké chvíle v našem životě pokojně prožívali. 

Rola Žitný (Brno) 

neděle - 24. ledna Mt 9,27-38

Ježíšův soucit s bídou tělesnou a duchovní

Ježíš obcházel všechna města i vesnice, učil v jejich synagogách, kázal evangelium království a uzdravoval každou nemoc a každou chorobu. Když viděl zástupy, bylo mu jich líto, protože byli vysílení a skleslí jako ovce bez pastýře. (Mt 9,35-36) 

Pánu Ježíši není lhostejný stav, v jakém se nacházejí lidé. Nebyl mu lhostejný tenkrát, není mu lhostejný ani ten dnešní. Nepřišel proto, aby si dal sloužit, ale aby sloužil a dal svůj život jako výkupné za mnohé (Mt 20,28). Jeho služba byla vždy velmi intenzivní. Obcházel všechna města a vesnice - nedělal rozdíly, všude byli potřební lidé. Vyučoval v synagogách, kázal evangelium království jako ten, který má moc. Svojí mocí činil znamení, která potvrzovala, kým je. Pomáhal lidem k osvobození od jejich břemen, ať fyzických nemocí nebo duchovních spoutaností. Žádná nemoc pro něho nebyla nevyléčitelná.
Ale i přes svoji neúnavnou službu viděl, že stále jsou zástupy lidí, kteří jsou jako ovce bez pastýře. Vnímal velikost žně a nedostatek dělníků. Proto vybízí: „Proste Pána žně, ať vyšle dělníky na svou žeň.“ (Mt 9,37-38)
Máš podobné srdce jako tvůj Pán? Je i tobě líto lidí, kteří bloudí světem ztraceni, bez cíle, jako ovce bez pastýře? Není naše srdce otupělé, znecitlivělé? Neříkáme si rezignovaně, že na ten úkol stejně nestačíme, že je nás málo a nemáme takovou moc, abychom přinesli reálnou duchovní změnu do lidských životů? 
Bratře, sestro, hlavu vzhůru! Hleď na Ježíše! Ano, my svět nespasíme, ale známe Spasitele! Ať je nám líto lidí, kteří ho neznají osobně a jdou do zahynutí! Nasaďme se i my pro službu lidem, pro evangelizaci naší země. Opravdu je málo dělníků na žni. O to intenzivněji prosme, ať Pán vyšle nové dělníky. Možná i my sami prožijeme nové vyslání do další služby.

Pavel Coufal (Brno) 

pondělí - 25. ledna Mt 10,1-15

Vyvolení 

Potom svolal svých dvanáct učedníků a dal jim moc nad nečistými duchy, aby je vymítali a aby uzdravovali každou nemoc a každý neduh. A toto jsou jména dvanácti apoštolů: Nejprve Šimon zvaný Petr a jeho bratr Ondřej, Jakub Zebedeův a jeho bratr Jan, Filip a Bartoloměj, Tomáš a výběrčí daní Matouš, Jakub Alfeův a Tadeáš, Šimon Horlivec a Jidáš Iškariotský, který ho potom zradil. (Mt 10,1-4; B21)

Ježíš chodil po celé Galileji, učil v jejich synagogách, kázal evangelium království Božího a uzdravoval každou nemoc. Pověst o něm se rozšířila a lidé k němu přinášeli všechny své nemocné a velké davy lidí ho následovaly (Mt 4,23-25). V kapitolách 5 - 7 čteme o Ježíšově vyučování a v kapitolách 8 - 9 o Jeho uzdravování. Zřejmě to ale byly nejvíce divy a zázraky, které lidi přitahovaly. Zvlášť ty lidi, kteří ztráceli naději a šanci na pomoc. Bylo tam tolik lidí, že to vzbuzovalo v Ježíšovi lítost. Žeň je mnohá, ale dělníků málo. Proto vyzval Ježíš učedníky, aby se modlili za vyslání. Znamená to, že nemohl sám všechny uzdravit nebo vyslat učedníky bez jejich modliteb? Zřejmě se jednalo o to, aby si učedníci osvojili myšlení svého Mistra a poznali, že zdroj moci není v nich, ale v Bohu. Při výběru učedníků Ježíš nedělá rozdíly, dokonce povolává i toho, který ho pak zradil. Naše modlitby nepotřebuje Bůh, aby mohl jednat. Potřebujeme je my, abychom s Ním sladili své smýšlení a jednali z Jeho moci. Modleme se za to, abychom měli Ježíšovo soucitné srdce, Jeho moudrost k vyučování a Jeho moc k uzdravování nemocných.

Tomáš Pacovský (Kraslice)

úterý - 26. ledna Mt 10,16-25

Vyslání 

Těchto dvanáct Ježíš vyslal s těmito pokyny: „Nechoďte na cestu pohanů, nevstupujte do města Samaritánů, ale raději jděte ke ztraceným ovcím z lidu Izraele. Jděte a ohlašujte: ‚Nebeské království je blízko!' Nemocné uzdravujte, mrtvé křiste, malomocné očišťujte, démony vymítejte. Zdarma jste dostali, zdarma dejte. Neberte si s sebou do opasků zlato, stříbro ani peníze ani mošnu ani náhradní košile ani obuv ani hůl - dělník si přece zaslouží svůj pokrm. Když přijdete do města nebo vesnice, najděte tam hodného člověka a zůstaňte u něj, dokud neodejdete. Když budete vcházet do něčího domu, popřejte mu pokoj. Bude-li toho ten dům hoden, pak ať váš pokoj přejde na něj. Nebude-li hoden, ať se váš pokoj vrátí k vám.´“ (Mt 10,5-13; B21)

Počet dvanácti povolaných učedníků se zdá být symbolický, za každý izraelský kmen jeden. A právě k Izraelcům Ježíš učedníky posílá, aby jim kázali o příchodu Božího království, uzdravovali nemocné, křísili mrtvé, očišťovali malomocné a vymítali démony. Již od začátku bylo jasné, že jejich cesta není určena jejich rozhodnutím, ale je řízena Bohem. Klíčovým předpokladem pro jejich službu byla čistá víra, která se nespoléhá na hmotné zajištění. Moc jim byla dána shůry a měli věřit, že jejich potřeby budou zajištěny těmi, kterým slouží. Ježíš jim dal konkrétní instrukce jak rozpoznat, u koho mají nalézt zázemí. Byli to zřejmě otevření lidé, kteří mohli přijmout přání pokoje. Pozdrav nebyl jen zdvořilostním aktem, ale způsobem předání faktického pokoje. Věřím tomu, že i my jsme povoláni, když jsme uvěřili a přijali Ježíše za svého Pána a Spasitele. Ježíš nám svěřil svou moc, když říká, že nám je dán Duch Svatý, abychom mu byli svědky. K tomu, abychom mohli naplňovat Jeho plán, potřebujeme mít otevřené srdce, abychom měli Jeho pokoj v srdci a nechali se vést. Nebojme se proto pokořit a vyjádřit v modlitbě Bohu svou důvěru malých dětí, i když všemu nerozumíme. Pak se Boží pokoj rozlije v našich životech a budeme ho moci přinášet i dalším. Modleme se, aby nás Bůh vyslal.

Tomáš Pacovský (Kraslice)

středa - 27. ledna Mt 10,26-33

Protivenství 
Pokud vás někdo nepřijme a nebude poslouchat vaše slova, vyjděte z toho domu nebo města a setřeste si s nohou i jeho prach. Amen, říkám vám, že v soudný den bude sodomskému a gomorskému kraji lehčeji než takovému městu. (Mt 10,14-15; B21)

Přestože učedníci byli vyslaní Ježíšem a obdaření Jeho mocí, nebyla jejich cesta jednoduchá. Ne všude nacházeli otevřené dveře. Narazili na lidi, kteří nepřijali přání pokoje, dokonce se našli i ti, kteří je odmítli. Možná mohli začít pochybovat, být zklamaní, zrazení nebo naštvaní. Učedníci nepřicházejí jako lovci, ale jsou zranitelní jako kořist. Smyslem nesení evangelia už od počátku není křížová cesta, ale získávání lidí láskou. Při tom všem je ale namístě ostražitost, zejména před těmi, co se hlásí k Božímu lidu, ale nejsou jím. Již od počátku církev musí bojovat s falešnými učiteli, kteří odmítají spasení z milosti skrze Ježíše, našeho Pána, a trvají na dodržování Mojžíšova zákona. Pokud to na učednících záleží, mají v případě pronásledování prchnout na jiné místo a tam dále šířit evangelium. Pokud dojde k zatčení a budou předvedeni před vládce, mají mluvit, co jim Bůh položí na srdce, protože i vládcové mají slyšet evangelium. Strach z lidí a jejich odmítnutí není proto namístě. Ježíš zvítězil nad smrtí a to by nám mělo dodat odvahu. Modleme se za to, abychom se nenechali ovlivnit falešným učením, ale zůstali věrní povolání zvěstovat evangelium přes všechna protivenství.

Tomáš Pacovský (Kraslice) 

čtvrtek - 28. ledna Mt 10,34-42

Rozdělení 

Kdo má rád otce nebo matku více než mě, není mě hoden. Kdo má rád syna nebo dceru více než mě, není mě hoden. Kdo nebere svůj kříž a nenásleduje mě, není mě hoden. Kdo nalezne svou duši, ten ji ztratí, a kdo ztratí svou duši kvůli mně, ten ji nalezne. (Mt 10,37-39; B21)

Ježíš nepřináší mezi lidi pokoj, ale rozdělení, a to i v rodinách. Říká, že kdo bude milovat sebe nebo rodinu více než Boha, ztratí svůj život. Někdy se může ale stát, že někteří mohou své rodiny kvůli službě v církvi zanedbávat. Je proto důležité správně rozumět onomu milování rodiny více než Boha. Na prvním místě našeho života mají skutečně stát Boží zájmy, ale ne zájmy církve. Tyto dvě věci nemusí být vždy v souladu, protože zájmy církve se odvíjí od našeho lidského myšlení. Je třeba mít jasně na mysli, že Bůh dal muži ženu, aby tvořili jedno tělo. A také to, že kdo nedokáže vést svou rodinu, nemůže vést církev. Manželství má být navíc obrazem vztahu Krista a církve, proto se v něm má projevovat sebeobětavá láska. K tomu, aby to bylo možné, je důležitý důvěrný vztah každého s Bohem. To On je zdrojem této lásky, a to dokonce i v situaci, kdy láska není opětovaná. Správné naplnění tohoto slova je, že v našem jednání přijímají druzí Boží lásku. Modleme se za to, abychom byli odrazem Boží lásky v našich rodinách i v okolním světě.

Tomáš Pacovský (Kraslice)

pátek - 29. ledna Mt 11,1-19

Pochybnosti 

Ježíš jim odpověděl: „Jděte a vyprávějte Janovi, co tu slyšíte a vidíte: Slepí vidí, chromí chodí, malomocní jsou čistí, hluší slyší, mrtví se křísí a chudým se káže evangelium. A blaze tomu, kdo se nade mnou nepohoršuje.“ (Mt 11,4-5; B21)

Celý život, který máme a který žijeme, je plný idealizovaných představ. A tak se někdy na cestě našeho života musíme zastavit. Zastavit či ohlédnout se zpět a srovnat tak směr, kterým chceme kráčet. Jan Křtitel zavřený ve vězení měl evidentně před sebou období rekapitulace své práce. Jeho srdce plné očekávání ho pudilo k otázce, zda přišel ten, kterého hlásal na poušti… Zda ten, kterého pokřtil, je tím, kterého očekával. Do jisté míry Jana chápu. Máme-li ve svém životě někam dojít, musíme vyrazit takzvaně do světa na praxi. Ta nám ukáže, jak moc se naše teorie liší od toho, co víme, nebo jen tušíme. A tady Jan dostává výčet neuvěřitelného: „Slepí vidí, chromí chodí, malomocní jsou očišťováni, hluší slyší, mrtví vstávají, chudým se zvěstuje evangelium.“ Jako by člověk dnešní doby chtěl říci: „Co ještě chceš slyšet, je ti to snad málo?“ A pak Ježíš Kristus vkládá do textu i moudrost věků, když se ptá těch, co přišli za Janem: „Proč jste přišli?“ A odpovědí poukazuje na Janovu jedinečnost, která vychází z Písma. Ale zároveň varuje slovy: „Ode dnů Jana Křtitele až podnes království nebeské trpí násilí a násilníci po něm sahají.“ Pokud chci ve svém srdci přijmout Boží pravdu, měl bych naslouchat jedině Bohu. A tak, kdo má uši, slyš…

Karel Kučera (Kraslice)

sobota - 30. ledna Mt 11,20-24

Běda nevěřícím městům

Ke komu mám ale přirovnat toto pokolení? Podobá se dětem, které sedí na návsi a volají na druhé: „Pískali jsme vám, a netančili jste; naříkali jsme, a neplakali jste!“ Jan totiž přišel, nejedl a nepil a oni říkají: „Je posedlý!“ Přišel Syn člověka, jí a pije - a oni říkají: „Podívejte, žrout a pijan vína, přítel výběrčích daní a hříšníků!“ Moudrost je ale potvrzena svými skutky. (Mt 11,16-19; B21)

Slova Ježíše Krista v Matoušově evangeliu nás vedou k rozumovému soudu a zároveň očividně varují. Ježíš Kristus nás připodobňuje k rozverným dětem, které vždy udělají přesný opak. Ale kdo chce psa bít, hůl si vždycky najde… A tak výtka Janu Křtiteli, že nejí, se mi zdá stejně účelová jako výtka na adresu Ježíše, že jeho učedníci zase nestřídmě jedí a pijí. Nicméně o naší víře mluví hlavně skutky, a tak když došlo na etické soudy, které káraly mnohá města, dostáváme se k jádru spravedlivého ducha Ježíše i Jana Křtitele. A vůči jmenovaným městům čteme slova varování, která se zdají až příliš fatální. A tak se sami sebe ptáme, proč zní z úst Ježíše tak hrozivá předpověď pro tato města. A zjišťujeme, že slova jsou dána aktuálností toho, co nám chce Písmo vytknout či sdělit. Konec konců, co říci hluchému, jak ukázat cestu slepému jinak než tím, že biblicky setřeme slepému šupiny z očí či zatřepeme moruší a přikážeme jí: „Vykořeň se a přesaď se do moře.“ Prostě vytvořit tak ultimativní naléhavost zprávy, až bude nepřehlédnutelná. Jen běda nevěřícím… těm, co nechtějí slyšet, a těm, co nechtějí vidět. 

Karel Kučera (Kraslice)

neděle - 31. ledna Mt 11,25-30

Odpočinutí v Ježíši

Pojďte ke mně, všichni upracovaní a obtěžkaní, a já vám dám odpočinout. Vezměte na sebe mé jho a učte se ode mě, neboť jsem mírný a pokorný v srdci, a vaše duše najdou odpočinutí. Mé jho je totiž příjemné a mé břemeno lehké. (Mt 11,28-30; B21)

Na začátku dnešního textu Pán Ježíš velebí Otce za to, že tyto věci skryl před učenými a zjevil je maličkým (nepatrným). A musím se podivit, jak zvláštní bývá někdy Boží postup. Už Ježíšovo narození proběhlo podobným způsobem - ve chlévě; první, kdo se o něm dozvěděli, byli ti nejprostší, pastýři. Ve verši 27. Ježíš popisuje vzájemný vztah Otce a Syna; Otec ho nejlépe zná a také On zná dobře svého Otce a je mu od Něho svěřena i moc. Dále zde Ježíš vyzývá ty, kteří jsou znaveni svojí namáhavou prací nebo klesají pod tíhou různých břemen a starostí, aby u Něho vyhledali odpočinek. Kristus nás tak vyzývá, abychom vzali na sebe Jeho JHO, tj. následovali ho v pokoře a tichosti. Mít tiché a pokorné srdce jako měl On. Tak nalezneme odpočinek pro svoji duši, protože takové břímě nás nebude tížit. Prosme Pána za sílu nést denně svůj kříž a vítězit tak skrze Ježíšovu oběť.

Karel Kučera (Kraslice)

pondělí - 1. února Mt 12,1-14

Ježíšovo nové pojetí svěcení soboty

On jim řekl: „Kdyby někdo z vás měl jedinou ovečku, a ona by mu v sobotu spadla do jámy, neuchopil by ji a nevytáhl? A oč je člověk cennější než ovce! Proto je dovoleno v sobotu činit dobře.“ (Mt 12,11-12)

Vždyť Syn člověka je pánem nad sobotou. Pán Ježíš přišel na tento svět a řekl: „Aj činím všechno nové.“ A říká: „Nepřišel jsem zrušit zákon, ale naplnit.“ Ať vás tedy nikdo nesoudí pro pokrm a pro nápoj nebo kvůli svátku novoluní nebo sobotám. To všechno je stín budoucích věcí, ale skutečnost je Kristus (Ko 2,16-17). Smysl tedy spočívá v tom, že ta pravá podstata všech věcí je Kristus. Náboženské zvyklosti jsou proto předobrazem velikého a slavného Krista. Obraťme se nyní od těchto zvyklostí, abychom Kristu pohlédli do tváře (2K 4,6), abychom s bázní a třesením konali své spasení. Pán Ježíš otřásá tímto světem i skrze vir, který jsme prožívali, upozorňuje nás, abychom činili pokání. Pán Ježíš přijde brzy a Jeho odplata s Ním. Všechny vás vybízím, učiňme to, dokud trvá dnešní den, modleme se, aby se Pán Bůh smiloval nad tímto světem.

Josef Hrůza (Žatec)

úterý - 2. února Mt 12,22-32 

Nezarmucujete Ducha svatého?

Kdo není se mnou, je proti mně; a kdo se mnou neshromažďuje, rozptyluje. (Mt 12,30) 

Rouhání proti Duchu svatému je hřích. Hřích, který dokonce ani Bůh neodpouští. Jak mohli farizeové vůbec něco takového vyřknout? Co je k tomu vedlo? Nenávist nebo zášť, že lidé následují Ježíše, a ne je, nebo jejich pýcha, která se odmítala pokořit? Bůh ví! Ať to bylo tak či onak, zhřešili tím nejhorším hříchem, kterým mohli. Urazili a pošpinili Ducha svatého, milujícího, nejčistšího a nejlaskavějšího Ducha, jaký může vůbec být. Chovali jsme se my také tak? Máme v sobě lásku nebo nenávist ke Kristu, když zrovna nedělá to, co my chceme, a místo cestou růžovým sadem jdeme cestou utrpení a trápení? Pak se teprve pozná, jestli ho máme doopravdy rádi, nebo to jen navenek hrajeme. Chceme s ním doopravdy být, nebo si jen stěžujeme a nadáváme, že nemáme to, co jsme měli dříve a teď již to tak není?
Shromažďujeme či rozptylujeme, byť se každý den v práci nebo ve sboru tváříme jako zbožní křesťané, ale naše srdce je ve skutečnosti zkažené a prázdné? Nemylme se, Bůh do našeho srdce vidí a zná je. Provází nás každý den a vidí, co jsme za lidi, co jsme zač. Dobří či špatní, darebáci, svévolníci, či Bohu milí a dokonalí v Ježíši? 
Začíná to zarmucováním Ducha (Ef 4,30). Pokud to trvá, vede to k odporování Duchu (Sk 7,51) a následuje uhašování Ducha (1Te 5,19). Uhašování Ducha vede k zatvrzení srdce (Žd 3,8-13). Zatvrzování srdce vede ke zvrácené mysli a k tomu, že dobro nazýváme zlem a zlo dobrem (Iz 5,20; Ř 1,28). Když zatvrzelost srdce dosáhne jisté intenzity, kterou určuje jedině Bůh, Duch již nebude usilovat o to, aby nás přivedl k pokání (srov. Gn 6,3, viz Dt 29,19-22, pozn. 1S 2,25, pozn. Př 29,1). Citace ze studijní Bible (ČSP).
A co my, bratři a sestry, máme vnitřní uzdravení a zdravé srdce a pokoj v duši? Nezarmucujeme Ducha svatého svými myšlenkami, touhami či skutky? Na to si musí odpovědět každý z nás sám, nejlépe v pokoji, kde jsme sami, či v přírodě, kde můžeme obdivovat Boží stvořitelské dílo, ale vždy v přítomnosti Ducha svatého, který nám byl k tomu poslán.

Jan Finstrle (Žatec)

středa - 3. února Mt 12,38-45

Bůh dává svá znamení, ale ne podle přání lidí

Tehdy mu na to řekli někteří ze zákoníků a farizejů: „Mistře, chceme od tebe vidět znamení.“ On však jim odpověděl: „Pokolení zlé a zpronevěřilé si hledá znamení; ale znamení mu nebude dáno, leč znamení proroka Jonáše.. (Mt 12,38-39)

Člověka trvale nenasytí fyzické, duševní ani duchovní prožitky. Vše brzy vyprchá.
Jediné, co náš hlad spolehlivě tiší, je Boží blízkost zakoušená jonášovsky.
Vykladači dodnes nejsou schopni říct, na co výrok o znamení Jonášově přesně naráží.
Je oním znamením Jonášův pobyt v břiše velryby? Nebo mnohem víc jeho žárlivá zloba na obyvatele Ninive, kteří uvěřili jeho kázání, což si Jonáš paradoxně nepřál?
Odkazuje Jonášův život coby obraz Ježíšova vzkříšení na skutečnost, že se k Bohu obracejí lidé v krizi, duchovně analfabetičtí, Bohu vzdálení, zatímco sytí a nábožensky zkušení se s Ním nesetkávají?
Pozoruhodná modlitba, kterou Jonáš pronáší v břiše kytovce, vyjadřuje mnohé z pocitů, které provázely covidovou pandemii.
Většina z nás uvízla doma jako ve velrybích útrobách. Mnohé, co jsme považovali za nenahraditelné, nutné, se obnažilo jako zbytné, ba obtěžující.
Starání polevilo, umlklo. Rozhostilo se TICHO.
Verš Mt 12,39 mimo jiné sděluje následující: Boha takového, jaký je, zakusíme především v bídě, bolesti, utrpení a tichu, které nerozptyluje. Uvedený výčet charakterizuje Boží slávu.
Boží slávou je Ježíšův kříž. Přinesl spásu pro všechny lidi.

Marie Peková (Žatec)

čtvrtek - 4. února Mt 13,1-17

Nedusí pozemské starosti tvůj duchovní život?

Zasetý do trní, to je ten, kdo Slovo slyší, ale starost tohoto věku a svod bohatství Slovo dusí, a tak se stává neplodným. (Mt 13,22; ČSP)

Velmi důležitá otázka, která je uvedená v nadpisu, bude klíčová pro dnešní zamyšlení. Pán Ježíš učil zástupy lidí, kteří za ním přicházeli, hlavně v podobenstvích.
Dnes k nám Pán Ježíš Kristus mluví skrze své Slovo (Bibli). Záleží na jednom každém, který slyší nebo čte toto Boží Slovo, a na tom, jak mu osobně rozumí. Bůh po nás žádá, abychom přicházeli k jeho Slovu soustředění a měli upřímné srdce, a tak abychom byli těmi, kteří hledají osobní, hluboký vztah se svým Stvořitelem.
Pán Ježíš ve výkladu podobenství o rozsévači říká, že zrno představuje Boží Slovo. A věřím, že budeme s jeho výkladem souhlasit. Boží Slovo, které je tím zrnem, je kvalitním osivem. Naší povinností je, abychom osivo Božího Slova dokázali zužitkovat. Ono nás chce upozornit na to, že nejsme dostatečně pozorní k Božímu hlasu, který nám sděluje tak důležité poselství.
Žel, my jej častokráte necháme sezobat ptákům, a to tím, že mu nerozumíme. Ptáci pak představují nepřítele člověka, ďábla, a jeho vychytralé svádění z Boží cesty. A stejně tak skalnatá místa, která často spálí slunce pro nedostatek hloubky země. Je to častý problém i nás, věřících, když nedůvěřujeme a nespoléháme se cele na zvěstované Slovo. A tak kvůli obavám a problémům, kterým často musíme čelit, nemůže přinést úrodu.
Další dobré zrno Božího Slova padá do trní. Trní zde představuje každodenní starosti a honbu za bohatstvím; zaseté slovo tak zůstane bez užitku.
Proto chtějme Božímu Slovu dobře rozumět, spoléhat na něj a mít jej na prvním místě žebříčku priorit tak, aby v našem životě přinášelo úrodu a nic mu v tom nebránilo.

Štěpán Hrůza (Žatec)

pátek - 5. února Mt 13,18-23

V dobré zemi přináší zrno hojný užitek

U koho bylo zaseto do dobré země, to je ten, kdo slovo slyší i chápe a přináší úrodu, jeden stonásobnou, druhý šedesátinásobnou, třetí třicetinásobnou. (Mt 13,23)

V úvode 13. kap. ev. Matúša si čítame, že Pán Ježiš bol na brehu mora a k Nemu sa zhromaždili veľké zástupy. Vtedy Pán Ježiš vstúpil do lode, zástupy boli na brehu a začal ich vyučovať. Hovoril veľmi zaujímavo a pútavo. Akurát, že tomu veľmi nerozumeli. Hovoril v podobenstvách - teda obraznou rečou. A učeníci sa ho pýtajú: „Prečo im hovoríš v podobenstvách?“ Čo na to odpovedá Pán Ježiš? „Pretože vám je dané znať tajomstvá kráľovstva nebeského, ale im nie je to dané.“ Je to určené len pre Jeho učeníkov - teda tým, ktorí sa rozhodli Ho cele nasledovať. Teda tým, ktorí majú záujem o Božie slovo a chcú sa učiť od Pána Ježiša týmto Božím pravdám - „tajomstvám kráľovstva nebeského“. Aj preto svojim učeníkom povie: „Ale blahoslavené sú vaše oči, že vidia, a vaše uši, že počujú.“ O ostatných ľuďoch povie, že sa na nich plní proroctvo proroka Izaiáša: „Ušami budete počúvať, ale nebudete rozumieť...“ Je to spravodlivé, že jedným to je dané a iným nie? Ale Izaiáš hovorí, kde je problém: „Lebo otupelo srdce tomuto ľudu a ťažko počúvajú ušami a zažmúrili oči...“ Oni to nechcú! Nechcú počúvať ušami Božie slovo a vidieť očami veľké veci Božie, ktoré sa práve dejú. Nie je to niekedy aj náš problém? A potom sa čudujeme, že nerozumieme, čo k nám Pán Boh hovorí a ako koná. Následne Pán Ježiš hovorí to podobenstvo o Rozsievačovi a štvorakej pôde. Pán Ježiš sa pozrel na ľudí v zástupe a videl ľudské srdcia ako rôzne typy pôd, do ktorých je rozsievané semeno Božieho slova. Prvé tri pôdy, do ktorých boli zasiate semená, neboli vhodné pre sadbu. A tak to aj dopadlo. Nepriniesli žiaden úžitok. Až posledná pôda je nazvaná ako dobrá zem. A semená, ktoré padli do nej, priniesli niekoľko násobnú úrodu (100, 60, 30-násobnú). A tieto semená niekoľko násobne prevýšia straty spôsobené v neúrodných či pre siatie nevhodných pôdach. Akou pôdou je dnes moje a tvoje srdce? Úrodnou, dobre pripravenou a obrobenou pôdou pre prijímanie Božieho slova? Nech je takou, aby to, čo sme počuli, prinieslo niekoľko násobný úžitok a bolo to jasne viditeľné v našom živote. Nech je to na požehnanie nám, ale aj ľuďom z nášho okolia (Mt 5,16).

Stanislav Baláž (Žatec)

sobota - 6. února Mt 13,24-43

Nesnadné oddělení zla od dobra

On však odpoví: „Ne, protože při trhání plevele byste vyrvali z kořenů i pšenici. Nechte, ať spolu roste obojí až do žně; a v čas žně řeknu žencům: Seberte nejprve plevel a svažte jej do otýpek k spálení, ale pšenici shromážděte do mé stodoly.“ (Mt 13,29-30)

Je opravdu všechno zlé pro něco dobré? Matouš nám ve svém evangeliu popisuje Ježíše, jak káže v podobenstvích a snaží se učedníkům a posluchačům sdělit, že zlo a dobro společně vyrůstají a v určité fázi života se musí rozdělit. Nebo se nám snaží Ježíš říct, že zlo a dobro v nás rostou od malička a my se musíme rozhodnout, jakou cestou se ve svém životě vydáme? Potlačíme to zlé a budeme následovat dobro? Že zlo a dobro existovaly už od počátku a Bůh dával člověku vždy svobodnou vůli se rozhodnout, naznačuje už 1. Mojžíšova, kdy Bůh praví v 2. kapitole, v 16. - 17. verši: „A Hospodin Bůh člověku přikázal: Z každého stromu zahrady smíš jíst. Ze stromu poznání dobrého a zlého však nejez. V den, kdy bys z něho pojedl, propadneš smrti.“ A u tohoto líbivého stromu, který zaručoval vševědoucnost, započala naše hříšnost a společná cesta dobra a zla. Avšak Boží milost nám dává skrze Ježíšovu oběť naději na život v nebesích. Ježíš v dalším podobenství mluví o zaseté pšenici a o plevelu, který nepřítel zasel do pole. Pšenice a plevel tak společně rostou. Hospodář však nechtěl plevel od pšenice oddělovat, protože by poškodil celou setbu. Jistě se rozpomeneme na Jákobovy syny. Josef by se dal označit za pšenici, byl vyset společně s plevelem, a to se svými bratry, s kterými vyrůstal, kteří na něj žárlili a podlým způsobem se jej zbavili. Josef se ale díky Bohu mohl z plevele vymanit i skrze zlo, které mu bratři způsobili, a spočinout nad nimi. Dobro a zlo je nesnadné oddělit, ale není nemožné to dokázat. S Boží pomocí můžeme nad zlem zvítězit, nad zlem, které si neseme ve své hříšné podstatě. Ale stejně jako ze stromů na podzim opadá staré listí a na jaře tyto stromy opět vykvetou do krásy, i my se můžeme skrze Boží milost oklepat od zla a vyrůst a rozkvést jako dobrý strom usazený v dobrém poli a s tím nejlepším možným hospodářem, Ježíšem Kristem. 

Ladislav Mašek (Žatec) 

neděle - 7. února Mt 13,44-52

Království nebeské je nad všechny poklady světa

Království nebeské je jako poklad ukrytý v poli, který někdo najde a skryje; z radosti nad tím jde, prodá všecko, co má, a koupí to pole. (Mt 13,44)

Jistý expert na oceňování zařízení domácností v průběhu let přišel do mnoha milionářských domácností. Vyprávěl: „Jednoho dne jsem prováděl svou činnost u velmi bohatého muže. Vybrané zařízení s mnoha vzácnými věcmi mne zaměstnávalo po více dní. Když jsem byl konečně hotov se svým posouzením, nemohl jsem jinak než učinit mu kompliment pro jeho neobyčejný majetek. Tu mi starý pán, byl už daleko za osmdesátkou, položil ruku na rameno, pohleděl mi vážně do očí a řekl: ‚Mladý příteli, v mém věku to všechno pro mne už ztratilo cenu!‘“ Uvědomil si, že na prahu k věčnosti ztrácejí všechna pozemská bohatství cenu. Svět vykonává takový tlak, má tolik co nabídnout, že jsme v nebezpečí, že strávíme svůj život běháním za marnostmi. Peníze, hmotné statky, zábavy, popularita, kultura nemohou být konečným cílem našeho života. Chtějme vidět jasně, zastavme se na chvíli, abychom rozmýšleli, a položme si tyto otázky: Co hledám? Jaký je můj plán pro život? Vzpomeňme si na Kristova slova: „Kde je tvůj poklad, tam bude i tvé srdce.“ (Mt 6,21) Výzva pro nás křesťany je, abychom žili v tomto světě, aniž bychom nechali svět žít v nás. Jestliže nejprve hledáme Boží království, to znamená přítomnost Pána ve všech okolnostech, budeme moci žít šťastně, aniž bychom byli vázáni hodnotami a prioritami světa. Co člověku prospěje, získá-li celý svět, ale své duši uškodí? (Mk 8,36) 

Emilia Černiková (Žatec) 

pondělí - 8. února Mt 14,1-12 

Mocný umlčuje kárání od zbožného 

Herodes se totiž zmocnil Jana, spoutal ho a uvrhl do vězení kvůli Herodiadě, ženě svého bratra Filipa, neboť Jan mu říkal: „Není ti dovoleno ji mít.“ (Mt 14,3-4; ČSP)

Herodes se zde dopustil ohavného činu. Kvůli svému slibu, který nechtěl porušit, nechal Jana v cele popravit a jeho hlavu přinést na podnose dceři své milenky Herodiady. Jakmile se člověk dostane k moci, vzniká v něm pokušení tuto moc zneužít pro své vlastní dobro či uspokojení svých tužeb. 
Mnoho z nás si snad ani nedokáže představit, že bychom podobného činu byli schopni. Zcizoložit s manželkou svého bratra a završit tento čin usmrcením nevinného člověka. V tomto případě se jedná o Božího proroka, o kterém je psáno, že je největší z proroků. Nikdo z nás nechce být jako Herodes. Kolik z nás by si však přálo, aby o něm Bůh řekl, že je to muž či žena dle Božího srdce? Kolik z nás přemítá nad tím, jak úžasné to musí být, být Bohu tak blízko, jako byl David? A přitom David spáchal téměř totožný čin jako sám Herodes. Zatoužil po krásné ženě, vyspal se s ní a jejího muže poslal na smrt. Jak lehké to je, když má člověk v rukou moc a může s ní naložit, jak uzná za vhodné. 
Většina z nás však takovou moc nemá. Když tedy řekneme: „Takového činu bych nikdy nebyl schopen!“ neříkáme tím, že jsme lepší než David? Jestli si myslíme, že bychom svého partnera nebyli schopni podvést, neříkáme tím, že jsme zbožnější než muž, který byl Bohu snad nejblíže ze všech? Přiznat si, že jsme takových věcí schopni, může být velmi nepříjemné. Nechceme se takových hříchů dopouštět. Avšak přiznání si, že jsme toho schopni, je první krok k tomu, abychom byli připraveni vyvarovat se činů, které Bůh nenávidí. Vyzbrojí nás to k odmítnutí tužeb našeho těla a k touze po Božím srdci více než kdy dřív.

Čeněk Kouřil (Šumperk)

úterý - 9. února Mt 14,22-36

Bojíš se? Díky Ježíši nemáš důvod.

Ježíš na ně hned promluvil: „Vzchopte se, já jsem to, nebojte se!“ (Mt 14,27; ČSP)

Náš život se dělí na dvě období. V prvním z nich slyšíme Boha mluvit do našich životů, rozhodujeme se podle toho, co víme, že je správné, a cítíme se díky tomu Bohu blízko. Pak ale častokrát přichází období, kdy skrze špatné rozhodnutí nebo sérii špatných rozhodnutí o toto všechno přicházíme. Bývá to často strach, který nás oddaluje od Ježíše. Každý z nás může mít strach z jiných věcí (ztráta zaměstnaní, rodiny, majetku atd.). Pro každého je to něco jiného. Ve většině případů nás to ale vede k zaměření se na sebe (nebo samotný problém), a tím ztrácíme pohled na Ježíše a dopadáme jako učedníci v tom příběhu. Místo Ježíše vidí přízrak a Petr dostal strach, takže se začal topit. Když se přestaneme dívat a spoléhat na Ježíše, velmi brzy přijde pád.
I přesto, že učedníci byli svědky Ježíšova působení a už nějakou dobu byl v jejich životech, nyní selhali. Nezáleží tedy na tom, jak dlouho chodíme s Bohem, ale na tom, kam vkládáme svoji naději. I když selháváme, přesto v našich slabostech můžeme vidět Kristovu sílu. Když jsme slabí, on nás posilňuje. Na všechno nestačíme sami. Obzvláště v boji proti hříchu si potřebujeme uvědomovat, že Ježíš sám sebe prezentuje jako nejlepšího Pána, který dává skutečné naplnění a neotřesitelnou naději. Když chceme bojovat s hříchem, je potřeba si uvědomovat, od čeho a k čemu nás Ježíš osvobodil. Hřích v nás vzbuzuje touhu po věcech, které nemáme. Proto je potřeba se dívat na to, jaké bohatství máme v Kristu, a skrze vděčnost, která z toho pramení, bojovat proti tomu, abychom hledali trvalé naplnění v jiných věcech než ve vztahu s Ním. Nakonec jediný strach, který bychom měli mít, je ten, že budeme shledáni neosvědčenými pracovníky (2Tm 2,15; ČSP).

Tomáš Valíček (Šumperk)

středa - 10. února Mt 15,1-20

Hygiena těla nemůže očistit hříšné srdce

Nerozumíte, že to, co vchází do úst, přijde do břicha a jde do hnoje? Však to, co z úst vychází, jde ze srdce, a to člověka znesvěcuje. Neboť ze srdce vycházejí špatné myšlenky, vraždy, cizoložství, smilství, loupeže, křivá svědectví, urážky. (Mt 15,17-20)

Farizeové se navenek projevovali jako velice zbožní lidé. Ježíš jejich skutečný stav trefně popsal citací jednoho z proroctví: „Pokrytci, dobře prorokoval o vás Izaiáš, když řekl: Lid tento ctí mě rty, ale srdce jejich je daleko ode mne.“ (Mt 15,7-8) Z tohoto tvrzení jasně vyplývá, že Bohu nezáleží na naší vnější zbožnosti, ale rozhodujícím faktorem je stav našeho srdce. Srdce je naším vnitřním člověkem, v němž se setkávají vlivy ducha, duše i těla. Je důležité, co si jako křesťané uchováváme ve svém nitru, poněvadž to ovlivňuje naše jednání a určuje to, kým doopravdy jsme. Ryzost lidského srdce nejlépe poznáme podle způsobu, jakým se člověk vyjadřuje a jak jedná ve vypjatých situacích. Lidé, jejichž srdce jsou zdravá a silná, dokáží i v krizových situacích mluvit a konat s rozvahou. Jak praví apoštol Jakub: „Domnívá-li se kdo, že je zbožný, a přitom nedrží na uzdě svůj jazyk, klame tím sám sebe a jeho zbožnost je marná.“ (Jk 1,26) A proto přijměme toto varování a střezme svá srdce. Nedovolme, aby zkaženost tohoto světa pronikala do našich myslí a negativně ovlivňovala zdraví našeho vnitřního člověka. „Především střez a chraň své srdce, vždyť z něho vychází život.“ (Př 4,23) Niterní čistoty ovšem nelze dosáhnout přirozeným způsobem. Musíme důvěřovat Boží milosti. Díky ní vítězíme nad smrtí, naše hříchy nám jsou odpuštěny a náš duch je znovuzrozen. Právě tak, jako jsme zvyklí každý den dodržovat tělesnou hygienu, nechť je naším každodenním návykem i hygiena duchovní, při které naše srdce necháme přímo vystavovat Božímu mocnému působení skrze Písmo a Ducha svatého, aby ani náš vnitřní člověk nezůstával pošpiněn.

Vojtěch Haltmar (BJB Šumperk)

čtvrtek - 11. února Mt 15,21-28

Ježíš odpovídá na vytrvalou prosbu pohanky 

Tehdy jí Ježíš odpověděl: „Ó ženo, tvá víra je veliká. Staň se ti, jak chceš.“ A od té hodiny byla její dcera uzdravena. (Mt 15,28; ČSP)

Předtím, než Ježíš pohanskou ženu vyslyšel, jedná pro nás až skoro nepochopitelně. Možná nás text tohoto oddílu Písma dokonce zaskočí. Až se skoro divíme, že se žena neurazila a neodešla. Když se však na tuto pasáž podíváme trošku víc zblízka, můžeme vidět spoustu zajímavých souvislostí, které situaci vysvětlují. 
Žena si asi moc dobře uvědomovala, v jaké pozici se nachází. Nebyla z národa, který by znal Hospodina, a nejspíš ani ona sama Ho neznala. Navíc chtěla mluvit s židovským mužem, který by se s ní, dle tehdejší židovské morálky, vůbec bavit neměl. 
Přišla zřejmě za Ježíšem ze zoufalství a s nadějí, ve kterou uvěřila - že by Ježíš mohl mít moc uzdravit její dceru. Že by mohl mít moc od Boha, který ho na Zemi poslal - že je to ten Mesiáš, ve kterého Židé doufají. Patrně tomu uvěřila na základě svědectví, která o Ježíši slyšela, nebo možná i díky Ježíšovým mocným skutkům, které ho viděla konat. A tak vytrvale prosí, i když ví, že nepatří k Božímu národu a že jí Ježíš asi nebude ani poslouchat.
A když to už vypadá dost beznadějně, Ježíš nakonec uzdravuje její dceru pro její víru, která byla vytrvalá a kterou se rozhodla mít i přes všechny těžkosti.
A v tom tkví skvělé povzbuzení i pro nás. Že se Bůh stará o všechny lidi, dokonce i o ty, kteří mu nepatří, a prokazuje jim dobro. O co větší víru a naději můžeme mít v Bohu my, kteří mu patříme, že se o nás postará a vyslyší i naše prosby.

Benjamin Málek (Šumperk)

pátek - 12. února Mt 15,29-39

Neusilujte o pomíjející pokrm

Potom vzal těch sedm chlebů i ryby, vzdal díky, lámal a dával učedníkům a učedníci zástupům. I jedli všichni a nasytili se; a zbylých nalámaných chlebů sebrali ještě sedm plných košů. (Mt 15,36-37)

Zázrak nasycení zástupů vyznívá veskrze pozitivně. Jistě už jsme slyšeli mnohé výklady typu „Pán zaopatří ty, kteří Mu naslouchají,“ nebo „Pán rozmnoží to málo, co mu odevzdáme.“ A může to tak být, díky Pánu za to. Ale pojďme se podívat i na to, jaký dopad měl tento zázrak, jak to čteme u Jana. Přečtěte si, prosím, šestou kapitolu Jana.
Čteme, že zázrak vzbudil veliké ohlasy mezi lidmi. Dostali zdarma najíst, radovali se a chtěli Pána Ježíše prohlásit za krále. Když od nich Pán odešel a ztratil se jim, hned Ho hledali a neváhali se za Ním plavit na druhý břeh jezera. Ale když Ho našli, Pán jim vyčítá: „…hledáte mě ne proto, že jste viděli znamení, ale proto, že jste jedli chléb a nasytili jste se. Neusilujte o pomíjející pokrm, ale o pokrm zůstávající pro život věčný…“ (J 6,26n)
Pán Ježíš totiž zástupy nenasytil proto, aby si u nich udělal dobré jméno. Udělal to proto, že Mu bylo lidí líto, protože opravdu neměli co jíst a už dlouho byli o hladu (Mt 15,32). Udělal to také proto, aby svým učedníkům ukázal svou moc (Mt 16,9n). Ale lidé to nepochopili a chtěli, aby je zdarma krmil neustále. A Když jim Pán Ježíš trpělivě vysvětlil duchovní pozadí a symboliku celé záležitosti, řekli si: „To je hrozná řeč! Kdo to může poslouchat?“ (J 6,60b). A dopadlo to tak, že „Od té chvíle ho mnoho jeho učedníků opustilo a už s ním nechodili.“ (J 6,66)
Lidé se rádi zadarmo najedí, rádi poslouchají příjemné věci, rádi následují pozitivní učení. Ale když dojde na to, že musí umrtvovat své tělo a být plni Ducha, že musí Boha uznat za svrchovaného nad svým vlastním životem, pak odcházejí. Jak je to s námi? Následujeme Pána, protože nám pomáhá v těžkých situacích a dává nám dobré dary? To On dělá, díky Mu za to. Ale ten pravý důvod musí být duchovní. Vždyť On je ten Svatý Boží, ke komu jinému bychom šli? (J 6,68n)

Ondřej Nawrat (Šumperk)

sobota - 13. února Mt 16,5-20

Za koho ty pokládáš Ježíše?

Řekne jim: „A za koho mě pokládáte vy?“ Šimon Petr odpověděl: „Ty jsi Mesiáš, Syn Boha živého.“ Ježíš mu odpověděl: „Blaze tobě, Šimone Jonášův, protože ti to nezjevilo tělo a krev, ale můj Otec v nebesích. (Mt 16,15-17; ČSP)

Kdo je Ježíš? Pro většinu z nás to je jednoduchá otázka. Bez dlouhého přemýšlení na ni najdeme mnoho rovnocenných odpovědí. Syn Boží. Mesiáš. Zachránce světa. Když však dostali tuto otázku jeho učedníci, odpověď neznali. Nikde ji předtím neslyšeli ani nečetli. Jediné vodítko v jejich rukou byly skutky, které před nimi jejich učitel vykonal. A když se podíváme na několik předchozích veršů, zdá se, že původ těchto mocných činů jim byl nejasný. Ačkoliv věděli, že Ježíš již vykonal mnoho zázraků, nerozuměli, že se na něj mohou spolehnout v každý čas, neboť nechápali, kým je a co je jeho úkolem. A tak pravda, která dnes pro nás znamená základní znalost, byla tehdy pro Ježíšovo okolí velkou hádankou.
Nám však již byla odpověď zjevena celá. Nejen že je Ježíš Mesiáš a Syn Boží, ale je také jedinou cestou k Bohu a k naplnění našeho života. Dnes tedy můžeme vědět, že On se o nás postará. Můžeme spoléhat, že ve správnou chvíli nám dá vše, co potřebujeme. Můžeme se opřít o pravdu, že nám dal všechno.

Artur Gural (Šumperk)

neděle - 14. února Mt 16,21-28

Člověk chce někdy radit Bohu 

Petr si ho vzal stranou a začal ho kárat: „Bůh tě chraň, Pane, to se ti určitě nestane!” Ale on se otočil a řekl Petrovi: „Jdi ode mne, satane! Jsi mi kamenem úrazu, protože nemáš na mysli věci Boží, ale věci lidské.” (Mt 16,22-23; ČSP)

Při pohledu na tyto verše by nás mohlo napadnout, že zde Petr vlastně jenom říká Ježíši: 
„Hele, neboj se, však Bůh tě přece ochrání,“ a spíše se ho snaží uklidnit. Když se však podíváme na okolní text a uvědomíme si, v jaké době se jejich rozhovor odehrává, zjistíme, že už se blíží Ježíšovo ukřižování a On sám začíná své učedníky o této skutečnosti informovat. Petr v tuto chvíli již věděl, kým Ježíš je, jelikož to sám vyjádřil v dřívějším textu: „Šimon Petr odpověděl: ‚Ty jsi Mesiáš, Syn živého Boha.‘” (Mt 16,16; ČSP) Závěr je tedy jediný - Petr skutečně radí Bohu a je si toho vědom.
Pravděpodobně každý z nás se někdy snažil radit Bohu. Častokrát z našich úst zaznívají věty typu: „Víš Bože, půjdu, kamkoliv mě pošleš, ale myslím si, že nejlepší by bylo, aby ta cesta vedla tudy.“ Možná se vám stalo, že jste byli povoláni do služby, ale přitom jste měli pocit, že tam nepatříte. Dopadly na vás pochyby, že to není cesta, po které byste se měli vydat, a tak jste to začali Bohu, nebo alespoň sobě, vymlouvat. Možná vás napadly i jiné případy a třeba si říkáte, že tu vlastně o nic moc nejde. Ale je to tak? 
Bůh po nás nechce, abychom se stali roboty a přišli o své touhy. Pokud se mu však chceme oddat a naplno ho přijmou do svého srdce, musíme se poddat a důvěřovat jeho vůli. Není zde možnost sloužit dvěma pánům, kteří jsou odlišní a mají jiné náhledy na to, jak nakládat se svým životem. Bůh nás nechává spravovat naše tělo, jako nechávali pánové spravovat svá sídla. My si jako správcové můžeme užívat výhod sídla, které z toho plynou, ale nemůžeme je zneužít. Nemůžeme očekávat, že náš pán nám vždy dá za pravdu, kdykoliv mu řekneme: „Hele, myslím si, že by si s tím zámkem měl udělat tohle, protože mně se pak bude žít lépe.“ Můžeme přijít s prosbou a on nás může vyslyšet, ale nemusí. Není chyba přicházet k Bohu s tím, že prosíme o velký dům, ale je chyba být naštvaní na Boha, když nám ho nedá. Měli bychom důvěřovat Bohu, že ví lépe než my, co je ta nejlepší cesta. To nás povede k vděčnosti, ať už se naše přání naplní, či nikoliv, protože budeme vědět, že výsledná varianta je ta nejlepší.

Petr Barvich (Šumperk)

pondělí - 15. února Mt 17,1-13

Otcovo vyznání o milovaném Synu

Ještě nedomluvil, a hle, světlý oblak je zastínil a z oblaku promluvil hlas: „Toto jest můj milovaný Syn, kterého jsem si vyvolil; toho poslouchejte.“ (Mt 17,5)

Ježíš bere tři své učedníky na vysokou horu. Před týdnem se dozvěděli, že Mesiáš musí mnoho trpět, být zabit a třetího dne vzkříšen. Dozvěděli se také, že následovat jej znamená zapřít sám sebe a nést svůj kříž. Do zmatku, který vyvolala slova o kříži v jejich myslích, vpustí Bůh Otec záblesk věčné slávy svého Syna. Jak na počátku Ježíšovy veřejné služby (Mt 3,17), tak i v tento zlomový okamžik, kdy je odhaleno, že bude Mesiášem trpícím, přichází přímo od Otce ujištění. Ježíš je proměněn před jejich očima a z oblaku zaznívá hlas: „Toto jest můj milovaný Syn, kterého jsem si vyvolil; toho poslouchejte.“
„On mi řekl: ,Ty jsi můj syn, já jsem tě dnes zplodil.´“ (Ž 2,7) „Zde je můj služebník, jehož podepírám, můj vyvolený, v němž jsem našel zalíbení.“ (Iz 42,1) „Hospodin, tvůj Bůh, ti povolá z tvého středu, z tvých bratří, proroka jako jsem já. Jeho budete poslouchat.“ (Dt 18,15) Zákon Mojžíšův, Proroci a Žalmy se spojují v jedno, když Boží hlas na hoře proměnění identifikuje Mesiáše. „Toto“ - tento Ježíš, kterého následujete - je můj milovaný Syn. Jeho poslouchat znamená poslouchat mě. A jestliže mluví o kříži, pak přijměte, že cesta do slávy je cestou kříže. 
Ježíš i učedníci tehdy prožili potřebné povzbuzení. Stejně jako oni i my dnes smíme uprostřed našich výzev, zkoušek, uprostřed našeho zmatku a našich pochybností „vystupovat na horu“, abychom se modlili a setkali se s Bohem. Tehdy přichází náš nebeský Otec, aby nás pozvedl a občerstvil svou slavnou přítomností, dal nám ochutnat něco z budoucí slávy, ujistil nás o své lásce a také nás nově povzbudil k poslušnosti toho, který je odleskem jeho slávy a výrazem Boží podstaty. Proto nekonejme vůli svou, ale vůli toho, který si nás zamiloval a dal svého vlastního Syna pro naši záchranu. 

Marek Titěra (Zlín) 

úterý - 16. února Mt 17,14-21

Malověrnost - překážka činění mocných činů

Když byli učedníci s Ježíšem sami, přistoupili k němu a řekli: „Proč jsme ho nemohli vyhnat my?“ On jim řekl: „Pro vaši malověrnost!“ (Mt 17,19-20a)

V tomto oddíle je popsán příběh osvobození chlapce Ježíšem od negativního démonického vlivu. Zajímavé na tomto příběhu je, že se o totéž v minulosti snažili už i Ježíšovi učedníci, ale neuspěli. Ptají se proto Ježíše, proč se jim to nepodařilo. Ježíš odpovídá, že to bylo kvůli jejich malověrnosti. K tomu připojuje ilustraci, že i tou nejmenší vírou se dají přesouvat hory a nic není takto věřícímu nemožné.
Jak tomuto Ježíšovu poučení, jistě důležitému i pro nás dnes, máme rozumět? Znamená to, že je zde kladen důraz na naši pevnou a nepochybující víru, že jakákoliv věc, o kterou nám jde, se skutečně stane? Myslím, že z toho, co učí Bible o víře a čemu vyučoval i Ježíš sám, musíme takovouto interpretaci zcela odmítnout. Ve víře je totiž zásadním prvkem závislost na Bohu, a to až do takové míry, že umíráme své vlastní vůli (viz např. Mt 16,24). Co tedy v tomto světle znamenala Ježíšem kritizovaná malověrnost učedníků? Že si nebyli zcela jisti tím, že Bůh chce v dané chvíli mladíka osvobodit - ať už skrze kohokoliv, nebo konkrétně skrze ně. Jak se my dnes můžeme vyvarovat podobného selhání? Myslím, že odpovědí je, že potřebujeme znát, jaké jsou Boží touhy. Znát to, co chce Bůh dělat v životech dnešních lidí dokonce i skrze nás nedokonalé lidi. A k tomu dospějeme jenom tak, že si dáme tu práci, abychom ho poznávali. Jak nás k tomu zve i text ze Žalmu 34,9: „Okuste a uzříte, že Hospodin je dobrý.“ Slyšel jsem to vyjádřit i takto: „Pohneme horami jenom tehdy, když něco předtím pohne naším srdcem, a to se stane jenom proto, že předtím tato věc pohnula Božím srdcem.“ 
Milí čtenáři, povzbuzuji vás i sebe k odhodlání investovat naši energii i čas k poznávání Pána Boha. Věřím, že odměnou nám časem bude i to, že se Pán Bůh přizná k naší víře i svojí zachraňující mocí. 

Miroslav Bětík (Zlín) 

středa - 17. února Mt 18,1-9

Království nebeské je otevřené pro pokorné
 
Amen, pravím vám, jestliže se neobrátíte a nebudete jako děti, nevejdete do království nebeského. Kdo se pokoří a bude jako toto dítě, ten je největší v království nebeském. (Mt 18,3-4)

Jedna sestra v Kristu se dlouho modlila za to, aby měla příležitost zvěstovat evangelium své kamarádce. Když se konečně naskytla tato možnost, kamarádka ochotně přijímala poselství křesťanství až do okamžiku, kdy uslyšela, že je hříšná a potřebuje očištění a spasení skrze Kristovu oběť na kříži. „Tak to ne“, ohradila se, „já žiji dobrý život a nepotřebuji, aby se za mne někdo obětoval.“
Přijmout Krista jako Spasitele, být omilostněn a získat věčný život je ta největší milost, které se člověku v životě může dostat. Ne nadarmo Ježíš učedníkům zdůrazňuje, že k Bohu lze přijít jen s pokorou dítěte, které má prázdné ruce a srdce dokořán. Opakem pokory je pýcha, která člověka klame, že si vystačí sám, že nepotřebuje pomoc, ba ani spasení, že je spravedlivý a dostatečně dobrý. 
Pýcha je jedním z nejzávažnějších hříchů. Pýcha stála za pádem nejvyššího anděla a celé třetiny dalších, kteří s ním byli svrženi z nebe. Pýcha stojí za mnoha našimi selháními. Pýcha je každý okamžik, kdy si myslíme, že jsme lepší než ostatní lidé. Že jsme výkonnější ve službě, čistší ve svém životě. V těchto chvílích vlastní povýšenosti jsme pro Boha nepoužitelní a můžeme mnohé na Jeho díle pokazit.
„Především střez a chraň své srdce, vždyť z něho vychází život.“ (Př 4,23) Mějme se na pozoru před pýchou a střezme svá srdce. To Boží milostí nám spadly klapky z očí, dotekem Ducha svatého jsme spatřili svoji bídu a ubohost a Boží láska nás přivedla k jeho milovanému Synu.

Bohdana Sedláčková (Zlín)

čtvrtek - 18. února Mt 18,10-14

Bohu záleží i na těch maličkých

Právě tak je vůle vašeho nebeského Otce, aby nezahynul jediný z těchto maličkých. (Mt 18,14)

Náš dnešní verš k zamyšlení začíná slovy: „Právě tak …“ Představte si, že vstoupíte do malého hloučku debatujících lidí ve chvíli, kdy první slova, která uslyšíte, jsou: „Právě tak…“ a věta pak nějak pokračuje. A zatímco vypravěč pokračuje dál, vám bude celou dobu vrtat v hlavě: „Co mi uniklo?“ My máme výhodu. Ježíšova slova si můžeme přečíst. O čem to mluvil? O Otcově vůli. A ta je, jak všichni víme, aby nezahynul jediný z těchto maličkých. A co nám odkrývají slova, která předcházejí onomu „Právě tak…“? Boží srdce - jeho velikost v lásce: „Co myslíte, kdyby nějaký člověk měl sto ovcí a jedna z nich by zabloudila, …nepůjde hledat tu bloudící? A když ji konečně najde, amen, říkám vám, že se z ní raduje více než z těch devadesáti devíti, které nezabloudily.“ (Mt 18,12-13) 
Ano, je to známý příběh o ztracené ovci, ale tady nejde jenom o děj. Pokusme se představit si, že máme sto ovcí, o které se staráme 10, 30 či 50 let! Trávíme s nimi každý den, od rána do večera, 7 dní v týdnu, 365 dní v roce! Nejsou jenom prostředek k živobytí. Když Ježíš mluví o pastýři, mluví o vztahu. Chápu, že nám může být takový příklad trochu vzdálený, ale co třeba pejsek? Nedávno jsme si pořídili s manželkou štěňátko, Boloňského psíka, jenom jednoho, ne sto. Moc toho nenamluví, zato naštěká, potrhá, rozkouše atd., a přece ho máme moc rádi. Pejsek se dá samozřejmě koupit, ale Benji je jenom jeden. Je náš. 
Pro pastýře, kterého má Ježíš na mysli, nebyla ovce jenom kusem dobytka. Neřekne si, nevadí, mám ještě dalších 99. Je pro něj nenahraditelná. Pro našeho Otce v nebesích jsme nenahraditelní my všichni. Tímto příběhem nám ukazuje, jak moc Mu na nás záleží a jak moc vážně myslel svá slova, kterými odhaluje skutečnou hodnotu těch nejmenších, kteří častokrát svojí naivitou vzbuzují na tvářích dospěláků shovívavý úsměv. „Mějte se na pozoru, abyste nepohrdali ani jedním z těchto maličkých.“ (Mt 18,10)

Pavel Mikušec (Zlín) 

pátek - 19. února Mt 18,15-20

Velké zaslíbení vyslyšení důvěrných modliteb 

Opět vám pravím, shodnou-li se dva z vás na zemi v prosbě o jakoukoliv věc, můj nebeský Otec jim to učiní. (Mt 18,19)

Pán Ježíš na tomto místě popisuje velké zaslíbení - od Boha je možné dostat cokoliv. Jak toho dosáhnout? Ježíš nemluví o tom, že na takové modlitby se hodí jen studovaní teologové, služebníci, kteří toho už hodně dokázali, nebo křesťané „mazáci“. Ježíš mluví o dvou z nás. Beze jména, kdesi na zemi, a přesto milující Boha, veřící Bohu a očekávající na Boha. A stačí dva či tři takoví lidé a jejich modlitby mohou mít větší moc než modlitební setkání celé církve, která je ale nejednotná a bez velkého očekávání na Boha.
„Jeden muž kdysi dostal povolení otevřít první hospodu v malém městě. Členové místního sboru se silně stavěli proti této stavbě a začali se modlit, aby Bůh zasáhl. Několik dní před tím, než měla být hospoda podle plánu otevřena, blesk zasáhl stavbu a ta shořela až do základů. Lidé ze sboru byli překvapeni, ale potěšeni - do té doby, než obdrželi oznámení, že majitel rádoby hospody na ně podal žalobu. Trval na svém, že jejich modlitby byly zodpovědné za shoření budovy. Oni toto obvinění odmítli. Celá věc skončila nakonec u soudu.
Na závěr předběžných slyšení soudce sarkasticky poznamenal: ,V tuto chvíli nevím, jaké bude mé rozhodnutí, ale vypadá to, že majitel hospody věří v moc modlitby, kdežto tito členové sboru ne´.“
Když se křesťané modlí společně, je důležité, aby se modlili v jednotě a také s očekáváním na Boží odpověď. Pokud u našich společných modliteb chybí jednota, může to být jen hromada slov, která na Pána Boha dojem stejně neudělá. Jestli se pak třeba modlíme a opravdu neočekáváme, že se toho hodně stane, bylo by dobré popřemýšlet nad větou: „Modlitba bez očekávání může být nevírou v přestrojení.“

Pavel Novosad (Zlín)

sobota - 20. února L 6,36-38

Výzva k neomezenému odpouštění

Tehdy přistoupil Petr k Ježíšovi a řekl mu: „Pane, kolikrát mám odpustit svému bratru, když proti mně zhřeší? Snad až sedmkrát?“ Ježíš mu na to odpověděl: „Pravím ti, ne sedmkrát, ale až sedmdesát sedmkrát.“ (Mt 18,21-22)

V patnáctém verši se dozvídáme, jak jednat s bratrem, který proti nám zhřeší. Nyní se Petr ptá Ježíše, kolikrát by měl takovému bratru odpustit. Navrhuje sedmkrát, což je více než dvojnásobek toho, co bylo židovským standardem. To se nám i dnes zdá dostatečné, ale Ježíšův požadavek je o řád vyšší. Číslo nesmíme brát doslovně. Je zde pouze pro kontrast, jak na věc pohlížíme my a jak na ni pohlíží Bůh. Jako by Bůh chtěl, abychom odpouštěli neomezeně. Není to příliš? Nejsou nějaké hranice odpuštění?
Vzpomeňme zde na výzvu, abychom se podobali našemu nebeskému Otci (L 6,36). On nám i těm největším hříšníkům odpouští neustále. Naše dluhy mezi námi jsou přitom zanedbatelné oproti těm, které máme vůči Bohu. My svůj dluh vůči Bohu nemůžeme splatit a Bůh nám ho odpouští. Zkusme být jako On. Zároveň musíme pamatovat na to, že pokud my neodpouštíme, potom je v ohrožení odpuštění, které máme u Boha.
Odpuštění vyžaduje, aby viník uznal svou vinu. Pokud se tak nestane, pak může být odpuštění velmi těžké, ale i potom je namístě. Tady je dobré vědět, co odpuštění není. Odpuštění není hřejivý pocit nebo smíření s daným člověkem. Odpuštění je rozhodnutí. Jednostranné rozhodnutí nevymáhat dluh, ať už je jakýkoli. V prvé řadě je odpuštění aktem vůči Bohu samotnému. To je velmi osvobozující. Já odpouštím a je to mezi mnou a Bohem. Jaký bude vztah mezi mnou a člověkem, bývalým dlužníkem, pak zaleží také na něm. Obnovení důvěry je druhá fáze odpuštění, a to už není jednostranný akt. Odpouštějme tedy a i nám bude odpuštěno. 

Marek Janíček (Zlín)

neděle - 21. února Mt 18,23-35

Nemilosrdný nedojde milosrdenství

Pán se ustrnul nad oním služebníkem, propustil ho a dluh mu odpustil. Sotva však ten služebník vyšel, potkal jednoho ze svých spoluslužebníků, který mu byl dlužen sto denárů; chytil ho za krk a křičel: „Zaplať mi, co jsi dlužen!“ (Mt 18,27-28)

Evangelista Matouš v této kapitole zachycuje slova Pána Ježíše, která nám poodkrývají obrysy, instrukce a některé z principů Jeho přicházejícího království. Jedním z nich je i prosté, leč hluboké a varovné konstatování, které lze vyjádřit spojením první části dvacátého třetího verše a nadpisu dnešního zamyšlení - „S královstvím nebeským je to tak, že nemilosrdný nedojde milosrdenství.“ Možná zde slyšíte ozvěnu podobných biblických míst, jako např. „Co člověk zaseje, to také sklidí,“ (Ga 6,7b) nebo „...jestliže však neodpustíte lidem, ani váš Otec vám neodpustí vaše přestoupení.“ (Mt 6,15)
Tato a mnohá jiná slova nám mají být důrazným varováním. Je Bůh láska? Miluje člověka? Je milosrdný a odpouštějící? Rozumí našim pokleskům a životním situacím? Odpověď na všechny otázky je ANO. Bůh je dobrý! Nikoliv ve smyslu klasifikační stupnice zkušebního řádu některých škol, Bůh je dobrý ve smyslu dokonalosti, vřelosti, lásky... 
Nic z toho však neznamená, že nemá jasná kritéria toho, jak se máme jedni k druhým chovat - a potažmo, jaké následky naše chování, rozhodnutí a přístup k druhým mohou v našem životě mít. Nedomnívejme se proto vypočítavě, že nás Pán vysvobodí z každého následku našich selhání. Může, někdy to i dělá, obecně si však stojí za výše zmíněnými principy. 
Chceme-li být následovníky Ježíše Krista (k čemuž jsme se ostatně zavázali osobním přijetím Ježíše), následujme Jej i v Jeho příkladu milovat, odpouštět, obětovat se, být milosrdní... On sám neuplatňoval svá práva vůči společnosti či jednotlivcům. Nelpěl na svém postavení, nenárokoval si škody za újmu na cti, zdraví či majetku. Ukazoval nám, že dluhy, pomluvy, příkoří, zrada, zranění či újma na majetku mají i jiná řešení než ta, ke kterým nás táhne lidská přirozenost. 

Petr Fiedor (Zlín)

pondělí - 22. února Mt 19,1-12

Co Bůh spojil, člověk nerozlučuj! 

A řekl: ‚Proto opustí muž otce i matku a připojí se k své manželce, a budou ti dva jedno tělo;‘ takže již nejsou dva, ale jeden. A proto co Bůh spojil, člověk nerozlučuj! (Mt 19,5-6)

Manželství je úžasný, jedinečný vztah. Sám žiji se svou milovanou ženou už 31 let. Za tu dobu jsme prožili spoustu krásných dní a přijali z Božích rukou mnoho dobrého. Máme dvě krásné dcery. Jedna už je vdaná a na druhou svatbu se těšíme.
Manželství jednoho muže a jedné ženy je jedinečné proto, že je to archetyp ustanovený samotným Bohem. Pán Ježíš v úvodních slovech dnešního textu cituje z knihy Genesis. Jde o jasný návod, jak mají lidé v tomto vztahu jednat. Není jiný intimní vztah mezi lidmi, který by Bůh požehnal. Proto mě rmoutí, když vidím kolem sebe smutnou realitu. V současné době se v ČR rozvádí asi 45% manželství. To je jedna z největších rozvodovostí na světě! Jako důvod pro rozvod jsou nejčastěji uváděna odlišná očekávání a absence vzájemné úcty a lásky. Chyba u rozvádějících se párů je často i v tom, že manželství považovali za „bezúdržbový mechanismus“. Vzájemně nepracovali na svém vztahu a neřešili konflikty. 
Jaký je návod pro dobré a pevné manželství? To se z žádné příručky jednoduše vyčíst nedá. Ale jako všude i v manželství platí, že …celý zákon je shrnut v jednom slově: „Milovati budeš bližního svého jako sebe samého.“(Ga 5,14) „A nit trojitá se teprve nepřetrhne.“ (Kaz 4,12b)
PS: Na dobrém manželství se musí pořád pracovat. Muž, který projevuje své ženě lásku, motivuje svou ženu k projevům úcty a oba se cítí spokojeni. Muž má také brát ohled na to, že je žena slabší, a dělit se s ní o těžké práce. A mytí nádobí po obědě patří mezi práce nejtěžší.

Josef Švirák (Zlín)

úterý - 23. února Mt 19,16-30

Následování Ježíše je největším bohatstvím 

Ježíš mu odpověděl: „Chceš-li být dokonalý, jdi, prodej, co ti patří, rozdej chudým, a budeš mít poklad v nebi; pak přijď a následuj mne.“ (Mt 19,21)

Bohatý mládenec, jenž vyhledal Ježíše, se nejspíš považoval za ideál člověka. Byl bohatý, byl mladý a byl přesvědčen o tom, že jeho životu není co vytknout. Přesto je v jeho nitru podivná, nesnesitelná prázdnota. Chce od Ježíše potvrzení, že jeho životu nic nechybí. Ježíš jej nejen nepochválí, ale navíc zasáhne jeho nejcitlivější místo. Majetek, na který mladík spoléhá, se stal totiž jeho falešným bohem, jeho modlou.
Je snadné a nebezpečné mladíka odsoudit s tím, že nám nic podobného nehrozí. Nejspíš se považujeme za správné křesťany, a ne modláře. Možná že od podobného setkání s Ježíšem očekáváme, že nás pochválí, stejně jak to očekával náš mladík. Ani v nejmenším by nás nenapadlo, že uctívání falešného boha hrozí i nám. Dnešní modly se dokáží parádně maskovat povětšinou za dobré a chtěné věci, jako například zdraví, rodina, dobré vztahy, láska k člověku, uznání, pomoc potřebným aj. Čekáme, že nás Ježíš poplácá po rameni, jak výjimeční, pravověrní a oddaní křesťané jsme. On by se třeba jen zeptal, jestli se tedy naše první denní myšlenky i dlouhodobé trávení našeho času opravdu zaměřují na Boží království.
Pokud nevnímáš Ježíše jako své největší bohatství, pak je tvým bohatstvím něco jiného. A upřímně, ať je to jakkoliv důležitá a vznešená věc... je to modla. Modly je nutno se zbavit, a to především vnitřně. Pokud je mým falešným bohem například kariéra, neznamená to, že mám dát výpověď. Musím své zaměstnání či podnikání sundat alespoň o jednu příčku. Pokud chci být opravdu bohatý, první příčka patří Ježíši. Zbav se svého falešného boha a začni následovat Boha skutečného. Pravé bohatství je v následování Ježíše.

Jiří Jadrníček (Zlín)

středa - 24. února Mt 20,1-16 

Bůh hodnotí službu jinak než lidé 
 
Když byl večer, řekl pán vinice svému správci: „Zavolej dělníky a vyplať jim mzdu, a to od posledních k prvním!“ Tak přišli ti, kteří pracovali od pěti odpoledne, a každý dostal denár. (Mt 20,8-9)

Žijeme ve světě, který na nás v mnoha oblastech vyvíjí obrovský tlak. Jsme přinuceni žít v systému zásluh a odměn, vzájemného srovnávání. Nejen v zaměstnání, ale i v osobním životě často žijeme pod tlakem výkonu, produktivity a kvantity.
Ježíšovo podobenství o dělnících na vinici má překvapit, šokovat a přivést k zamyšlení nad odlišností pojetí spravedlnosti v Božím království od myšlení tohoto světa. V Božím království neplatí žádné principy lidské logiky a matematiky o zasloužených odměnách.
Bůh nás volá k práci na vinici ve svém království. Někdo přináší evangelium lidem v odlehlých a nebezpečných koutech světa. Někdo jiný vaří polévku a doučuje angličtinu děti ze sousedství. Někdo skládá a zpívá nádherné písně a další se zase stará o nemocné a postižené. Stačí to, že jsem přišla na bohoslužbu? Nemusím ještě něco přidat, abych si zasloužila stejnou odměnu jako kazatel, který celý týden připravoval nedělní kázání? Mnohdy máme tendenci manévrovat nebeského Otce do role účetního našich zásluh. Ale co by nám Bůh dal, kdyby nám měl vyplatit mzdu podle našich zásluh? Apoštol Pavel píše v listu Římanům, že si u našeho nebeského Hospodáře nezasloužíme nic jiného než smrt, protože jsme všichni bez rozdílu hříšníci. (Ř 6,23)
Ale Bůh je dobrý, milosrdný a štědrý Hospodář, který je svrchovaný nad svým majetkem. Má denár pro všechny, kteří mu uvěřili a následují ho na jeho vinici. Denár, který je souhrnem všeho bohatství, které nám daroval skrze Krista. Nehledí na naše nicotné zásluhy, ale na svého jediného Syna obětovaného na kříži za hříchy světa. Buďme vděčni za tento jedinečný denár milosti, počítejme svůj zisk v našem vykoupení, ospravedlnění a smíření s Bohem.

Lucie Dümlerová (Zlín)

čtvrtek - 25. února Mt 20,17-28

Ježíš - největší služebník 

Tak jako Syn člověka nepřišel, aby si dal sloužit, ale aby sloužil a dal svůj život jako výkupné za mnohé. (Mt 20,28)

Dny Kristovy pozemské služby se pomalu nachylují. Učedníci v tuto chvíli nechápou, co se odehraje v příštích dnech, a to navzdory tomu, že jim to Ježíš zcela otevřeně zjevuje. V Jeruzalémě se stane terčem posměchu, bude bičován a ukřižován. Bezprostředně poté, co učedníci toto slyší, přichází matka synů Zebedeových a tlumočí žádost, kterou se její synové neodvážili vyslovit sami:„Ustanov, aby tito dva moji synové měli místo jeden po tvé pravici a druhý po tvé levici ve tvém království.“
Svědčí to o mnohém. Jejich tužba po výsadním postavení v Božím království nemůže být v ostřejším protikladu k tomu, co se jim před malou chvílí snažil Ježíš říct. Co jen se na to dá odpovědět? „Nevíte, oč žádáte.“ Netušíte, o jakém kalichu je tady řeč. Přes všechno to viditelné - mocné slovo, zázraky, uzdravování, kříšení mrtvých - Ježíš přišel, aby sloužil. A tato nelehká služba byla završena trpkým kalichem odloučení od nebeského Otce a krutou smrtí. Ta náležela nám, ale On ji podstoupil jednou provždy místo nás.
Na jednu stranu nám tito dva bratři - a vlastně i jejich nešťastná žádost - mohou připadat až trochu komičtí. Ale nebuďme k nim nespravedliví. Kristův koncept služebníka je zkrátka příliš radikální, tak moc radikální, že ani ti, kteří s ním strávili tři roky života, jej nebyli schopni pochopit. Tisíciletá lidská historická zkušenost se zdráhá přijmout myšlenku vládce, který slouží. Vládcové tohoto věku vládnou, sedí na trůnech, ve vládách, v představenstvech nadnárodních společností a rozkazují. Naproti tomu Stvořitel vesmíru a Spasitel světa umývá nohy svým učedníkům a pokládá za ně svůj život. Není snadné toto vstřebat.
A překvapivě právě tato „těsná brána a úzká cesta“ jsou ty, které vedou ke skutečnému životu! Do nebeského království si s sebou můžeme vzít jenom to, čeho jsme se vzdali pro druhé, jen to, co jsme tady na zemi obětovali. Ježíš svou službou otevírá cestu pro každého člověka a svým příkladem služebníka nám všem dává příklad, jak na této cestě jít. Mějme tedy Ježíše před očima vždy, když se rozhodujeme, jestli se posuneme blíže dočasnému pozemskému naplnění vlastních představ, nebo přineseme trvalé ovoce dobrých skutků služby a lásky, které přetrvá až na věčnost.

Martin Skoumal (Zlín)

pátek - 26. února Mt 20,29-34

Naléhavé volání Ježíš slyší 

Zástup je napomínal, aby mlčeli, ale oni křičeli ještě víc: „Smiluj se nad námi, Pane, Synu Davidův!“ Ježíš se zastavil, zavolal je a řekl jim: „Co chcete, abych pro vás učinil?“ (Mt 20,31-32)

Ježíš byl na cestě do Jeruzaléma. Šel podle plánu, měl před sebou jasný cíl - obětovat se na kříži proto, abychom my mohli získat věčný život. Když s učedníky vycházel z Jericha, na chvíli se zastavil. Zaslechl totiž hlasité volání. Dva slepci, kteří seděli u cesty, jej poznali a žádali ho o pomoc, a to i přesto, že se je ostatní snažili umlčet. Naléhavé volání slepců Ježíš nepřeslechl a oba uzdravil. Oni se pak vydali za ním. 
Usilovný křik slepců je nejen vyjádřením touhy po uzdravení, ale také vyznáním jejich víry; uvěřili, že Ježíš je Syn Davidův, ten, kdo je může zachránit. Po svém prohlédnutí nezaváhali a vydali se na další cestu s Ježíšem. Paralela s naší duchovní slepotou, Ježíšovým zavoláním, naším vyznáním víry a prohlédnutím je zcela zřetelná. Pokud bychom ale viděli, a přesto zůstali na místě, k čemu by to bylo? Je třeba jít dál za Ježíšem. 
Ježíš dá naší pouti cíl. Na cestě se občas stane, že spadneme, klopýtneme, budeme mít žízeň, hlad, budeme unaveni, něco nás rozzlobí a budeme potřebovat, aby nám průvodce naší cesty - Ježíš - pomohl. Zástup tvořený problémy v rodině, v zaměstnání, nemocí, hříchem, zklamáním lidmi, naší nedověrou, zákonictvím apod, nás ale může od volání na Ježíše zrazovat. Můžeme být dokonce tak zranění a skleslí, že na Ježíše před námi ani nedohlédneme. Vzpomeňme si však na slepce: Ježíše neviděli, ale věřili, že tam je a že jim pomůže. Proto se nikdy neostýchejme a volejme na Ježíše. Stejně jako ti dva slepci se nenechme umlčet a křičme více, usilovněji. Ježíš nás vždy uslyší, vždy se zastaví, nechá nás k němu přijít a zeptá se: Co chceš, abych pro tebe učinil? 

Martina Stavjaníková (Zlín)

sobota - 27. února Mt 21,1-9

Naplnění dávného proroctví

To se stalo, aby se splnilo, co je řečeno ústy proroka: „Povězte dceři siónské: Hle, král tvůj přichází k tobě, tichý a sedící na oslici, na oslátku té, která je podrobena jhu.“ (Mt 21,4-5)

Král spravedlnosti přichází do Města pokoje. Nevjíždí jako dobyvatel na válečném koni, ale na oslíku, který ještě nebyl podroben cizímu jhu. Ten první, koho nese, je Boží syn a jeho jho netlačí a břemeno netíží. 
Míří rovnou do srdce města, aby ho vyčistil a uklidil. Nikdo přece nechce bydlet uprostřed špíny a haraburdí. Ze špíny se rodí nemoci, které zamoří celé město. Král přináší uzdravení. Nabízí milost, spravedlnost a pokoj. Nic neprosazuje násilím. On je gentleman, klepe na dveře a s respektem k svobodné vůli čeká. Pokud otevřeme dveře, On přijde a vyčistí a uzdraví náš dům, naše město. Ale co s ním bude dál? Tiše přijme místo, kam ho ubytujeme. Může to být chrám srdce, nebo Golgota venku za branami. Přinese pokoj, pokud zůstane uvnitř. Pokud ne, víme, jak takový dům pak končí. (Lk 11,24-26)
Věci pozemské mají svůj předobraz v Božích myšlenkách. A jak praví Hospodin: „Jako jsou nebesa vyšší než země, tak převyšují cesty mé cesty vaše a úmysly mé úmysly vaše.“ (Iz 55,9) Když jsme zatíženi vlastními představami, připravujeme se o požehnání pramenící z Božích představ o našem životě. Tak jako ti, kteří prve volali „Hosanna synu Davidovu!“ a když se nesplnily jejich představy, mnozí z nich pak „Ukřižuj!“ Jak je požehnaný oslík, který jde tam, kam ho pán Ježíš vede!

Pavel Salajka (Zlín)

neděle - 28. února Mt 21,10-17 

Dům modlitby je určen pro modlitby

Ježíš vešel do chrámu a vyhnal prodavače a kupující v nádvoří, zpřevracel stoly směnárníků i stánky prodavačů holubů; řekl jim: „Je psáno: ,Můj dům bude zván domem modlitby‘, ale vy z něho děláte doupě lupičů.“ (Mt 21,12-13)

Ježíš bude brzy čelit smrti na kříži. Už prohlásil, že je Králem, na kterého čekají. Když přišel vyčistit chrám, prohlásil, že je také Bohem tohoto chrámu. Bůh sám přišel do svého chrámu, ale nenašel to, co by tam mělo být. Místo klidu a pořádku, chvály a modlitby tam panoval hluk, podvádění a neúcta k tomuto místu. Marek píše, že nádvoří se dokonce používalo jako zkratka do města. 
Od začátku Boží plán zahrnoval celý svět, všechny národy /Gen 12,3). I Král Šalomoun předpokládal, že cizinci budou Boha hledat a přicházet do chrámu, aby se modlili k jedinému Bohu (1Kr 8,41-43). A když přišli, zjistili, že jim nezbylo místo. Dům modlitby se stal doupětem lupičů. Namísto pravého uctívání a modlitby tam byly prázdné rituály a tržiště. Velekněží a zákoníci zneužívali Boží dům pro svou chamtivost. 
Když Ježíš citoval ze Starého zákona, připomněl jim původní záměr pro svůj dům. Citát z Jeremjáše varoval tehdejší generaci kněží, že chrám není jen nějaký talisman pro zajištění štěstí a že Boží soud přijde. Kdyby velekněží poslouchali Ježíšova slova, slyšeli by Jeho varování. Uznali by, že On je Bůh, a činili by pokání. Místo toho zatvrdili svá srdce a rozhněvali se, když jediného Boha chválily děti a On uzdravoval slepé a chromé.
Co vy a já? Když k nám Ježíš „přijde“, slyší pravé uctívání, chvály a modlitby? Přijímáme jeho očištění? Stalo se moje tělo chrámem Božím?

Donna Wall (Zlín)

pondělí - 1. března Mt 21,18-22

Opravdová víra činí zázraky

A věříte-li, dostanete všecko, oč budete v modlitbě prosit. (Mt 21,22)

V zadaném textu čteme ve dvacátém prvním verši, že „I kdybyste této hoře řekli: ,Zdvihni se a vrhni se do moře´- stane se.“ Už jste někdy slyšeli, že by víra a modlitba nějakého křesťana zvedla horu a vrhla ji do moře? Já ne, přesto se mi tato po lidsku nemožná prosba velice líbí. Tato přímá řeč Pána Ježíše mi přijde jako nadsázka, která je výzvou k opravdovosti. Všichni asi známe přísloví „Opravdová láska hory přenáší“ a také asi skutečné hory pomocí své zamilovanosti nikdo nikam nepřenesl. Přesto ale v tomto přísloví vnímáme tu opravdovost v lásce. A přesně tak Bůh od nás očekává opravdovost ve víře a v modlitbách. U Jakuba čteme: „Mnohoť může modlitba spravedlivého opravdová.“ (Jk 5,16; BK) K tomu nám Pán v Duchu svatém dává moudrost a ty správné motivy.
Jako v životě platí, že správné věci se dějí, když jsou správné motivy a opravdovost, oč více to platí pro víru a modlitby u Božího lidu, aby to mohlo být na svědectví v dnešním světě.
A potom skutečně platí, že opravdová víra činí zázraky. 
A na závěr - stejně vím, že Bůh, který stvořil nebe i zemi je mocen učinit ten zázrak, kdy i hora se vrhne do moře.

Bedřich Novotný (České Budějovice)

úterý - 2. března Mt 21,23-32

Hříšníci, kteří pochopili výzvu Jana Křtitele 

Amen, pravím vám, že celníci a nevěstky předcházejí vás do Božího království. Přišel k vám Jan po cestě spravedlnosti, a vy jste mu neuvěřili. Ale celníci a nevěstky mu uvěřili. Vy jste to viděli, ale ani potom jste toho nelitovali a neuvěřili mu. (Mt 21,31b-32)

Velkou část svých životů věnujeme rozpoznávání nejrůznějších nebezpečí a tomu, abychom se jim pokud možno vyhnuli. Rozhlédneme se, než přejdeme ulici. Pravidelně si myjeme ruce, abychom se chránili před nemocemi. Nenecháváme cennosti tam, kde se jich snadno může zmocnit nějaký nenechavec.
Jaká nebezpečí vnímáme v duchovní oblasti? Mám za to, že v této oblasti se naše odpovědi budou velmi lišit. A sám mnohé věci, které jsem před časem považoval za nebezpečné, nyní za takové nepokládám. Naopak jiné, které jsem dříve nevnímal vůbec, dnes mám za o to nebezpečnější, o kolik jsou méně nápadné.
Obávám se, aby se nám také nestalo, že „celníci a nevěstky“ nás předběhnou do Božího království. Tedy ti v církvi i mimo ni, na které se díváme s nedůvěrou, na které pohlížíme skrze prsty, jejichž životy nebo myšlenky v nás působí nelibost. Natolik se na ně soustředíme, že nevnímáme, jak se naše srdce zatvrzuje. Nepřejeme si, aby nás někdo měl za přátele hříšníků. A tak se nám ze srdce vytrácí vědomí vlastní hříšnosti - hlava si to stále uvědomuje, ale prožíváme ztracenost nejhoršího z hříšníků, který zoufale prosí o milost? Jako žena přistižená při cizoložství, kterou přivedli před Ježíše? Nepodobáme se náhodou těm, kdo ji přivedli?
Nakolik jsme ostražití v duchovním životě? Uvěřili jsme Janově zvěsti? Jaká zvěst to je? „Čiňte pokání, neboť se přiblížilo království nebeské. Připravte cestu Páně. Neste tedy ovoce, které ukazuje, že činíte pokání.“ 

Petr Stehlík (České Budějovice) 

středa - 3. března Mt 21,33-46

Zavržení Božího Syna má těžké následky

Ježíš jim řekl: „Což jste nikdy nečetli v Písmech: ‚Kámen, který stavitelé zavrhli, stal se kamenem úhelným; Hospodin to učinil a je to podivuhodné v našich očích‘? Proto vám pravím, že vám Boží království bude odňato a bude dáno národu, který ponese jeho ovoce.“ (Mt 21,42-43)

Kdykoli v životě chceme něčeho dosáhnout, vybíráme si „kameny“, které nám k tomu mají být nápomocny - ať jde o školu, životního partnera nebo místo k bydlení, abych uvedl několik příkladů. Tyto kameny mohou mít nejrůznější podobu. Některé si vybereme, jiné necháme ležet.
Velekněží a starší lidu, kterým Ježíš připomněl toto starozákonní proroctví o zavrženém kameni, také měli cíl, kterého chtěli dosáhnout: rozhodující duchovní vliv v Izraeli a v Božím království. A tak si vybírali „kameny“, které jim měly sloužit k tomu, aby tento vliv získali a udrželi si ho. Přitom nemohli přehlédnout jeden „kámen“, který pro jejich záměry představoval značné nebezpečí. Přímo hrozil, že zboří, co s takovým úsilím zbudovali. Ježíš a jeho působení představovali nepříjemnou konkurenci jejich snahám. Tento „kámen“ nemohli potřebovat, a tak Ježíše zavrhli. Podobenství, které výroku o zavržení kamene předchází, mluví o vinici a snaze udržet si ji za každou cenu, i za cenu vraždy majitelova syna. A tak Ježíše, Božího Syna, odsoudili na smrt, aby o vinici, kterou považovali za svou, nepřišli.
Jaké jsou naše životní cíle a záměry? Co si chceme za každou cenu udržet? Jaké jsou „kameny“, pomocí kterých se snažíme své úmysly uskutečnit? Nakolik k sobě pasují s tím Kamenem, který se židovským představitelům nehodil? Hodí se nám? Je tím kamenem, který i těm ostatním dodává stabilitu? Bez něhož se stavba hroutí?
Ježíš nám zde nabízí test, jak ověřit, nakolik jsou naše odpovědi opravdové a nakolik jsou jen snahou zbavit se nepříjemné otázky. Boží království… bude dáno národu, který ponese jeho ovoce. Jaké je ovoce našich životů? Podle toho se pozná, zda jsou založeny na tom nejdůležitějším Kameni. Podle toho se pozná, zda patříme do Božího království a zda Boží království patří nám.

Petr Stehlík (České Budějovice)

čtvrtek - 4. března Mt 22, 1-14

Nebeské království je pro mnohé nepřitažlivé

Nebeské království se podobá králi, který svému synu vystrojil svatbu. Poslal své služebníky, aby svolali pozvané hosty na svatbu, ale oni nechtěli přijít. (Mt 22,2-3; B21)

Král chtěl pozvat na svatbu služebníky, na kterých mu záleželo. Přál si, aby byli u toho, když prožíval pro něho krásný a významný den svatby svého syna. Chtěl se s nimi rozdělit o chvíle radosti. Záleželo mu na tom, aby tam byli právě oni.
V příběhu od nich král nic víc nechce, jen aby přišli v den svatby. Služebníci hledají výmluvu. Možná v ten den mají neodkladné záležitosti, ale ten jeden den by to skutečně nepočkalo? Král to myslí dobře. Mohl to brát už teď jako urážku. To, co však následovalo, urážkou skutečně je. Ztýrali a zabili služebníky, kteří je měli přemluvit, aby na svatbu šli. Král proto město spálil, vrahy zahubil. Pozval někoho jiného.
Podobenství se týká vztahu Izraele a Pána Boha, který je pozval do Božího království skrze Ježíše. Toho však později nepřijali, ačkoli jim ho zvěstovalo Písmo a celá řada proroků. Odmítali zrovna jak ti pozvaní. Přesto, mluví k nám Bůh i dnes? Rozhodně ano, oslovuje nás a volá. Podobně jako v tom příběhu.
Na příběhu je také zajímavé, že Pán volá služebníky na svatbu jinak, než zrovna chtějí oni. Podobně jako to udělal služebník bez roucha. Pozvání přijal, ale po svém. To se mu stalo osudným, byl zatracen.
Je pro nás Nebeské království dostatečně přitažlivé? Jak přijmeme pozvání?

Jan Štěpka (České Budějovice)

pátek - 5. března Mt 22,15-22

Trefná odpověď na záludnou otázku

On jim řekl: „Čí je tento obraz a nápis?“ Odpověděli: „Císařův.“ Tu jim řekl: ,,Odevzdejte tedy, co je císařovo, císaři, a co je Boží, Bohu.“ (Mt 22,20-21)

Všechny Ježíšovy výroky, které máme zaznamenány v Bibli, jsou pro nás námětem k přemýšlení, zdrojem poznání a moudrosti pro náš život.
Jeho odpověď na otázku, jestli se má platit daň císaři, mě ale nikdy nepřestane udivovat. Ať už se podíváme na dnešní text z jakéhokoliv úhlu, je prostě fascinující a stále aktuální i v dnešní době.
Zamysleme se nejdříve nad otázkou, kterou Ježíši pokládají farizeové a proč. „Pověz nám tedy, co myslíš: Je dovoleno dávat daň císaři, nebo ne?“ (Mt 22,17) Domnívají se, jak jsou chytří, že konečně s touto otázkou Ježíše „nachytají“ a budou mít proti Němu jasné důkazy. Vždyť když odpoví ano nebo ne, budou mít jasné argumenty proti Němu, že buď porušuje zákony (Říma), nebo hájí zájmy okupační mocnosti - to znamená, jde proti vlastnímu národu.
V Čechách a na Moravě se dokážeme vcítit do situace národa, který je pod nadvládou většího a mocnějšího. Připomeňme si například protektorát za druhé světové války, nebo dobu budování komunismu pod nadvládou Sovětského svazu.
Co je na té otázce farizeů aktuálního pro dnešní dobu? Chce se mi říci všechno. Člověk si o sobě pořád myslí, jak je chytrý, jak má všechno dobře promyšleno dopředu, nic ho už nedokáže překvapit. Se vším si dokáže poradit a vysvětlit, a kde ještě ne úplně, tak za nějakou dobu určitě. S Bohem a Jeho mocí jaksi moc nepočítá.
Ježíšova odpověď jim však doslova vyrazila dech a všechny trumfy, které si mysleli, že drží v rukávu, jsou náhle pryč.
Co nám Ježíš říká ve své odpovědi? Jinými slovy: Respektujme pozemské (světské) zákony - nepodvádějme, ALE přitom dělejme to, co po nás žádá a co od nás očekává Bůh.
 
Jan Odvárka (České Budějovice)

sobota - 6. března Mt 22,23-33

Neznalost Písma vede k mylným závěrům

Ježíš jim odpověděl: „Bloudíte, protože neznáte Písma ani Boží moc.“ (Mt 22,29; ČSP)

Hned na začátku bych dodal k dnešnímu nadpisu, že neznalost Písma nevede pouze k mylnému závěru, ale také k mylnému (špatnému) cíli. Dvě věci jsou zásadní, aby člověk nebloudil a nedospěl k špatnému cíli; znát Písma a znát, zakoušet osobně Boží moc.
„Tvé slovo je lampou pro mé nohy, je světlem na mé stezce.“ (Ž 119,105; ČSP) To už věděl žalmista, když to prohlásil v citovaném žalmu. Žel že znalcům Zákona to Ježíš musí připomínat. 
Saduceové byli společenská třída, ze které se rekrutovali členové Synedria, a když jejich jinak rivalové farizeové a zákoníci neuspěli, aby nachytali Ježíše svými záludnými dotazy, přidávají se se svou vlastní, víceméně teologickou otázkou. 
I když se zdá na první pohled, že jejich dotaz řeší docela praktickou věc, jim šlo především o to, aby slyšeli potvrzení své teologie, dle které nevěřili ve vzkříšení - v posmrtný život. Jeden z nich pokládá otázku, ze které je vidět, čemu asi věřili. Pokud jejich víra - ať už v cokoli - 
postrádala prvek vzkříšení, byla marná a otázka zbytečná. 
Jde tedy o to číst a osobně pod vedením Ducha Svatého si osvojit Bibli, Boží slovo, protože jenom to může dát moudrost, aby člověk nebloudil a dospěl ke správnému cíli. Nepokoušejme Boha ani lidi záludnými otázkami jenom proto, abychom vynikli nad ostatní. čtěme a studujme Písma Svatá a zůstávejme v jejich učení, abychom nebloudili, ale šli bezpečně tou úzkou cestou, která vede skrze úzkou bránu do Božího království. 
„Od dětství přece znáš svatá Písma, jež ti mohou dát moudrost k záchraně skrze víru, která je v Kristu Ježíši.“ (2Tm 3,15; ČSP) Ve spojení „jež ti mohou dát“ je přeloženo řecké slovo „dunamena“, kde je kořen slova, ze kterého v češtině známe slovo „dynamit“. Boží Slovo je tím dynamitem, který rozráží naše kamenná srdce, a zároveň je tou mocí, která nás udrží na cestě, abychom nezbloudili. 

Jaroslav Hrůza (České Budějovice)

neděle - 7. března Mt 22,34-46 

Nejdůležitější Boží přikázání 
 
On mu řekl: „Miluj Pána, svého Boha, celým svým srdcem, celou svou duší a celou svou myslí.“ To je největší a první přikázání. Druhé je mu podobné: „Miluj svého bližního jako sebe samého.“ (Mt 22,37-39; ČSP)

V závěru Ježíšova rozhovoru s židovskými představiteli vidíme, jak po neúspěchu saduceů, kteří byli Ježíšovou odpovědí umlčeni, se farizeové ještě jednou pokouší svým dotazem zkoušet, rozumějme pokoušet či nachytat, Ježíše záludnou otázkou. 
Tato otázka zní velice pozitivně: „Učiteli, které přikázání je v Zákoně největší?“ Vidím zde, jak se snaží nejprve Ježíšovi polichotit, když jej oslovují „Učiteli“, a přitom víme, jaké mínění o Ježíši měli. Nicméně, v tuto chvíli jim to nevadí, jen když jej snad konečně nachytají. Přepočítali se ale i tentokráte, protože ten jediný, který byl schopen Zákon naplnit, jasně odpoví a shrne podstatu Zákona. Je to „Láska.“ Bůh z lásky k člověku vydal Zákon jako soubor opatření, která jej mají ochránit a vést k Bohu. Kdežto vykladači a učitelé Zákona z něj udělali břemeno, které vkládali na ostatní a sami se ho nedotýkali.
Zároveň zde Ježíš podtrhuje podstatu Zákona, který je účinný pouze ve své celistvosti. Nelze vytrhnout jedno přikázání a nadřadit je ostatním. Pokud i my chceme vědět, co je nejpodstatnější v Zákoně, potom dostáváme odpověď, abychom Pána Boha milovali. Plnění Zákona bez lásky k Bohu je neúčinné. Jenže ani s deklarovanou láskou k Bohu bez lásky k bližnímu to nefunguje. Buďme tedy těmi, kdo Boha milují a svou lásku k Bohu projevují ve vztazích k bližním.
„Řekne-li někdo: ‚Miluji Boha,‘ a přitom nenávidí svého bratra, je lhář. Vždyť kdo nemiluje svého bratra, kterého viděl, nemůže milovat Boha, kterého neviděl. A toto přikázání máme od něho, aby ten, kdo miluje Boha, miloval také svého bratra.“ (1J 4,20-21; ČSP)

Jaroslav Hrůza (České Budějovice)

pondělí - 8. března Ř 2,17-24

Dobře mluví, špatně jednají

Proto čiňte a zachovávejte všechno, co vám řeknou; ale podle jejich skutků nejednejte: neboť oni mluví a nečiní. (Mt 23,3)

Chvála Pánu za tento krásný den, který nám On daroval! Díky Bohu za tuto další příležitost naplňovat se Jeho živým slovem!
Dejme tomu, že někdo dobře zná Písmo, umí zpaměti citovat hodně biblických veršů, s velkou radostí a ochotou mluví o Bohu, dokáže interpretovat jakoukoliv pasáž Písma, zvěstuje evangelium každému, koho potká. Ale je to dost? Zajisté ne, pokud ve svém osobním životě neaplikuje to, čemu učí, nežije-li podle těch principů a pravd, o kterých mluví.
Právě o takových lidech mluví Pán Ježíš Kristus v uvedené pasáži z Matoušova evangelia určené na tento týden. Ježíš neshledával nic pohoršujícího v jejich učení, ale varoval před slepým napodobováním jejich praktického života. Pán viděl do jejich srdcí, viděl, že uvnitř nejsou tak dobří jako zvenku. Pýcha, pokrytectví, ješitnost, faleš, předstírání apod. Farizeové byli spokojeni s vnějším plněním zákonů, ale byli tak daleko od osobního poznání Boží vůle, že ji nemohli opravdu žít. Toto je právě ten případ, kdy slova nejsou v souladu se skutky. Dobře mluví, špatně jednají.
Já se mohu ospravedlňovat tím, že chodím na shromáždění, modlím se, platím desátky a dělám jiné náboženské rituály, ale přitom nejednat dobře. Díky Bohu, když to tak není! Když skutky hlasitě vykřikují „chvála Pánu“ a nejsou konané jen navenek. Ne proto, abych já dostávala nějakou pochvalu. Náš skutečný život se má řídit tím, že Pán nahlíží do našich srdcí. Přece je psáno: „Člověk se dívá na to, co má před očima, Hospodin však hledí na srdce.“ (1Sa 16,7c). V Pánu Ježíši Kristu jsme nové stvoření Boží a jsme stvořeni proto, abychom činili dobré skutky, které nám Pán určil, žijíce podle Písma (Ef 2,10). Když kážeme, nemáme dělat reklamu sami sobě, nemáme být populisté. Máme žít život, ve kterém je vzdávána chvála jen Hospodinu. 
Bůh bude soudit lidi podle jejich skutků. Skutky vypovídají o tom, čím je naplněno jejich srdce. „Já Hospodin zpytuji srdce a zkoumám ledví, já každému splatím podle jeho cesty, podle ovoce jeho skutků.“ (Jer 17,10) Bůh nás nebude hodnotit podle našich pocitů a vnější zbožnosti, ne podle toho, jestli máme Bibli v ruce nebo nainstalovanou ve smartphonu, ale podle toho, jestli opravdu konáme to, čemu učíme nebo se učíme z Božího slova, z Bible. Kéž nám v tom Hospodin pomáhá. 

Marie Kamyšanská (Kladno)

úterý - 9. března Mt 23,1-12

Marné hledání ocenění u lidí

Všechny své skutky konají tak, aby je lidé viděli: rozšiřují si modlitební řemínky a prodlužují třásně, mají rádi přední místa na hostinách a přední sedadla v synaggách. (Mt 23,5-6)

V dnešní době nejde žít bez ocenění. Když nakupujeme nějaké zboží nebo služby, musíme zaplatit finanční hodnotu. Dokonce za naše skutky nebo chování budeme muset z hlediska budoucnosti také zaplatit určitou hodnotu. A zdá se, že v dnešní době už to nejde jinak. Pro dítě je velice důležité, jak vypadá před svými spolužáky. Oblečení a chování musí být v souladu s určitými pravidly společnosti, protože to všechno ovlivňuje jeho budoucnost, sociální status, úspěch a sebehodnocení - nejdříve ve škole, následně i v zaměstnání a v kariéře.
I v dnešní době se lidé snaží získat si ocenění a úctu druhých. Ukázat, že jsou v něčem lepší než druzí. Není to nic nového pod sluncem, bylo to tak a bude i nadále. Touha mít moc může ovlivnit skutky i celý život, který pak nemůže být v souladu s Božím zákonem.
Ježíš vytýkal přístup farizejů, že všechno dělají jen na efekt, aby vypadali svatě. Ale Ježíš byl jiný, nepotřeboval si získávat ocenění lidí, ale činil pouze vůli svého nebeského Otce. Samozřejmě je normální někoho hodnotit nebo snažit se o ocenění. Protože i Bůh, když stvořil svět, také hodnotil své dílo a byl spokojený, neboť vše bylo dobré.
Zamysli se dnes, čí ocenění chceš získat, lidí nebo Boha? Ježíš řekl, že největší mezi vámi je ten, kdo všem slouží. Kdo má o sobě příliš dobré mínění, bude zklamán a snížen. Pokorní však budou povýšeni.

Lenka Zadorožna (Kladno)

středa - 10. března Mt 23,13-15

Zneužití duchovní autority

Běda vám, zákoníci a farizeové, pokrytci! Zavíráte lidem království nebeské, sami nevcházíte a zabraňujete těm, kdo chtějí vejít. (Mt 23,13)

Dnes si dovolím trochu sebekritiky. Sedmkrát „běda vám“ se vztahuje na náboženské skupiny lidí, jako byli zákoníci a farizeové, protože si přivlastnili role vůdců. Místo toho, aby přiváděli lidi do Božího království, tvořili pravý opak a odváděli lidi od Boha. Svou tradicí nejenže unavovali lidi, ale šířili i všelijaké bludné učení. Ve své podstatě ani nechtěli odmítnout chybné učení, a tím se stávali kamenem úrazu pro ty, kteří království Boží hledat chtěli. Totéž platí i pro naši současnou dobu. Běda nám kazatelé, teologové, pastýři, misionáři, když neučíme Božím pravdám zjeveným v Pánu Ježíši Kristu. Když kážeme a učíme o ospravedlňování skrze skutky zákona, ale nevedeme lidi k víře, skrze niž jsme spaseni milostí Boží. 
Na druhou stranu ve čtrnáctém verši Ježíš zmiňuje sociální nespravedlnost, která je právě následkem bludné teologie. Člověk nemůže být spravedlivý, pokud nepečuje o sociálně znevýhodněné. Správná teologie založená na Písmu svatém musí být v duchu Kristově s láskou k bližnímu a Bohu. Duchovní autorita nesmí být zneužita na úkor jiných lidí, jinak „běda nám...“. 

Igor Gricyk (Kladno)

čtvrtek - 11. března Mt 23,16-22

Spekulace nad závazností přísahy

Běda vám, slepí vůdcové! Říkáte: „Kdo by přísahal u chrámu, nic to neznamená; ale kdo by přísahal při chrámovém zlatu, je vázán.” (Mt 23,16)

Když počtvrté Ježíš říká farizeům: „Běda vám,“ nazývá je „slepí vůdcové“. Toto usvědčení se skládá ze třech částí, ve kterých zní téma přísahy. V kázání na hoře Ježíš učil o zbytečnosti přísah. „Dále jste slyšeli, že řečeno bylo otcům: ,Nebudeš přísahat křivě, ale splníš Hospodinu přísahy své.´ Já však vám pravím, abyste nepřísahali vůbec; ani při nebi, protože nebe je trůn Boží; ani při zemi, protože země je podnož jeho nohou; ani při Jeruzalému, protože je to město velikého krále; ani při své hlavě nepřísahej, protože nemůžeš způsobit, aby ti jediný vlas zbělel nebo zčernal. Vaše slovo buď ,ano, ano - ne, ne´; co je nad to, je ze zlého.“ (Mt 5,33-37) Teď ve dvacáté třetí kapitole čteme o tom, jak Ježíš pomocí otázek ukazuje na nesmyslnost přísah, které používali náboženští vůdcové. Pro mne není srozumitelné, proč přísaha chrámem pro ně byla povolená, ale při chrámovém zlatu přísahat nelze. Proč přísahat při oltáři je povoleno, ale při daru na oltáři ne. Ježíš objasňuje, že posvěcující chrám je důležitější než zlato a posvěcující oltář je víc než oběť na něm. A že nelze jen tak jednoduše obejít zodpovědnost, když někomu něco slibuješ nebo odpovídáš „ano“ nebo „ne“. Z toho lze vyvodit, že vůdcové si více vážili zlata než Boha a oběti více než oltáře. Jejich zájem byl na materiální straně, ne na duchovní. Upřednostňovali „dary“ dostávat před tím „dary“ na oltář přinášet. 
Pamatuji si rok 1999, kdy nejlevnější mobilní telefon (velký, s tlačítky a vysouvací anténou) stál pět tisíc korun českých, to byla půlka průměrného měsíčního platu. Pak velmi rychle zlevnil a teď nemá žádnou hodnotu. Ale díky telefonu se vždy dalo komunikovat s lidmi, a to je to nejcennější - komunikace. Nemá cenu mít drahý telefon a mít ho vypnutý. Po čase ho stejně vyhodíš. 
Co je cennější v našem životě? Nevymýšlíme si různé spekulace, abychom se vyhnuli vztahu s Bohem, když po něm chceme jen nějaké „hračky“? Ježíš udělal všechno proto, abychom žili život v plnosti. Ale může se stát, že se budeme víc soustředit na Boží dary než na samotného Boha. Co chceme dneska nejvíce, nádherný vztah s Bohem nebo materiální „hračky“, které pominou a zaniknou? Zvolme vztah s Bohem na prvním místě!

Igor Gricyk (Kladno)

pátek - 12. března Mt 23,23-28

Pokrytectví maskuje vlastní zkaženost

Tak i vy se navenek zdáte lidem spravedliví, ale uvnitř jste samé pokrytectví a nepravost. (Mt 23,28)

Pokrytectví je slovo známé všem lidem. Když ho slyšíme, působí to v nás negativní emoce. Jak často si však nevšimneme, jak se sami někdy pokrytecky chováme? Když čteme 23. kapitolu Evangelia Matouše, setkáváme se s tímto slovem devětkrát. Ježíš Kristus ho používá, když se obrací k farizeům a zákoníkům a ukazuje, že nejsou skuteční, že jsou mimo víru a ztratili její podstatu. Ježíš, Boží Syn, má schopnost dívat se přímo do lidského srdce. Když hledí na zákoníky a farizee, vidí jejich nejtajnější myšlenky a sobecké motivy, protože před Pánem nejsou skryty.
V Evangeliu Lukáše nás Kristus vyzývá, abychom byli na pozoru před kvasem farizeů, to jest před pokrytectvím (Lk 12,1). Lidi můžeme oklamat velmi snadno. Ale Boha ne. On nás vidí zevnitř. Ví, co jsme ve skutečnosti zač. Proto se máme přiznávat, že jsme hříšní před Bohem, a nechat Ho očišťovat naše srdce, aby nám On pomohl vidět, v čem nemáme pravdu před Jeho tváří.Vidět, kde jsme se proti Němu provinili, abychom mohli vyznat své nepravosti a být pod Jeho milostí. Neboť je psáno „Kdo kryje svá přestoupení, nebude mít zdar, ale kdo je vyznává a opouští, dojde slitování.“ (Př 28,13) Máme mít lásku k Bohu celým srdcem, duší, silou a rozumem.
Ten miluje Boha z celého srdce, kdo je připraven zříci se všeho, udělat všechno, co Bůh řekne, a obstát v jakékoliv zkoušce, aby z nás měl Bůh radost a byl oslaven. Ten miluje Boha celou svou duší, kdo je připraven obětovat za Něj svůj život a zříci se všech pozemských radostí kvůli Jeho slávě. Ten miluje Boha vší svou silou, kdo zcela obětuje všechny síly těla a duše pro službu Jemu. Ten miluje Boha svým rozumem, kdo zcela kráčí po cestě Jeho poznání a Jeho vůle, kdo vidí Boha ve všem a oslavuje Ho všemi dostupnými prostředky.

Marie Kamyšanská (Kladno)

sobota - 13. března Mt 23,29-36

Když je člověk stejný jako ti, které kritizuje

Běda vám, zákoníci a farizeové, pokrytci! Stavíte náhrobky prorokům, zdobíte pomníky spravedlivých a říkáte: „Kdybychom my byli na místě svých otců, neměli bychom podíl na smrti proroků.” (Mt 23,29-30)

Poslední Ježíšovo „běda vám...“ je namířeno proti vnější zbožnosti, která v sobě skrývá vraždu člověka. Farizeové a zákoníci se tvářili, že uctívají starozákonní proroky. Budovali a upravovali jejich náhrobky a pomníky. Říkali, že kdyby oni byli na místě svých otců, tak by neměli podíl na smrti proroků. Ale jak mohli vědět, že by nečinili stejně i oni? Kritizovali své otce, ale byli stejní ve svých postojích k prorokům. Vždyť ve vztahu k Ježíši už plánovali, že ho zabijí. Až Ježíš bude stát před Pilátem, národ řekne, že ho má „Ukřižovat!“ (Mt 27,22-23) a „Krev Jeho (Ježíše) na nás a naše děti!“ (Mt 27,25) Jejich vztah k Ježíši ukázal, že se moc nelišili od svých otců a dále zkoušeli Hospodinovu trpělivost. Ježíš proto prorocky říká: „Dovršte tedy činy svých otců!“ (Mt 23,32) Prorokuje o Božím hněvu a trestu pro pokrytce.
Na tomto místě by bylo správné zamyslet se i nad svým vlastním životem. Když se díváme na činy druhých lidí s kritikou a říkáme si „Já bych tohle nikdy neudělal,“ měli bychom se hned zastavit, promluvit si o tom s Pánem, který vidí do našich srdcí a duší. Velmi často si u druhých všímáme jen těch špatných věcí, které často patří i nám, a nás to uráží. Dávejme si vždy pozor na to, když kritizujeme ostatní, nemáme-li stejný problém. Odpověď dostaneme od Pána v upřímné modlitbě pokání a prosbě o Boží milost k nám. Je děsivé podlehnout Božímu soudu a trestu. Láska však nezná strach a dokonalá láska strach zahání (1J 4,18). Takže budeme milovat a nebudeme kritizovat ostatní, ale kriticky budeme přistupovat k sobě, svým myšlenkám, činům a slovům. 

Igor Gricyk (Kladno)

neděle - 14. března Mt 23,37-39

Člověk odmítá Boží zvaní

Jeruzaléme, Jeruzaléme, který zabíjíš proroky a kamenuješ ty, kdo byli k tobě posláni; kolikrát jsem chtěl shromáždit tvé děti, tak jako kvočna shromažďuje kuřátka pod svá křídla, a nechtěli jste! (Mt 23,37)

Poslední kapkou v mém nevěřícím životě byl příběh o jednom chlapci, který odmítal Boží pozvání. Jeho život byl velmi brzy ukončen neočekávaným způsobem. Slyšel hodně o Boží lásce, ale chtěl si žít svůj hříšný život. Umřel bez smíření se s Pánem. Zhruba devatenáct dní po jeho smrti jsem byl natolik osloven kázáním, ve kterém tento příběh kazatel vyprávěl, že jsem se rozhodl, že nechci prožít zbytek života marně. Měl jsem i strach. Kdo ví, možná už šanci k pokání ani nedostanu. A tak jsem se obrátil v upřímné modlitbě a vyznal své hříchy, uvěřil v Ježíše Krista jako osobního Spasitele a Pána.
Ježíš je plný lásky ke všem lidem. Když člověk hřeší, Bůh ho nepřestává milovat, ale má velkou trpělivost s každým, kdo Jeho pozvání odmítá. V našem dnešním verši čteme o touze našeho Pána Ježíše Krista shromáždit jeruzalémské děti, tak jako kvočna shromažďuje kuřátka pod svá křídla. Ve Starém zákoně je Bůh také připodobňován k orlovi, který bdí nad svým hnízdem a vznáší se nad svými mláďaty, svá křídla rozprostírá (Dt 32,11). Nyní se Bůh zjevil svým dětem ve svém Synu a velmi si přál, aby svůj národ ochránil, ale oni bohužel nechtěli. A víme, že po čtyřiceti letech byl Jeruzalém v troskách. Ježíše odmítli a chrám byl zbořen. Bůh je opustil. Je nějaká naděje? Jistě. Každý člověk má bez ohledu na své postavení, kulturu nebo náboženství uvěřit v Pána Ježíše Krista. Přijde Boží soud a člověk se mu nevyhne. Když odmítá Boží pozvání, Bůh možná ještě nějakou dobu počká, ale pak přijde konec, a to buď osobního života, nebo pro celé lidstvo ve chvíli, kdy se vrátí Pán Ježíš za svými věřícími. Všichni, kdo nebudou jeho, půjdou do záhuby, do pekla. Máme naději, když jsme těmi, kteří říkají: „Požehnaný, který přichází ve jménu Hospodinově.“
Díky, Pane Bože, za tvou nesmírnou lásku ke všem lidem. Prosím o to, abys dal všem takové životní okolnosti, aby Tě hledali a nalezli. Ve jménu Ježíše Krista. Amen.

Igor Gricyk (Kladno)

pondělí - 15. března Mt 24,1-14

Věrnost Bohu se prokazuje v těžkých zkouškách

Ten však, kdo vydrží do konce, bude zachráněn. (Mt 24,13; ČSP)

Chtěla bych se s vámi podělit o svůj příběh. Byl pátek 30.9.2016. Podzim se barvil do své krásy a slunce hřálo. Manžel mě vyzvedl v práci a jeli jsme do Chebu - pro dceru na nádraží, také nakoupit a podívat se na nové auto. Když jsme vyzvedli dceru na nádraží, těšili jsme se, že ještě stihneme páteční shromáždění. Do Aše jsme už nedojeli. Při nehodě, kterou jsme měli, byl manžel na místě mrtev a já s dcerou skončila v nemocnici.
Musím říct, že i v té těžké chvíli mě prostoupil neskutečný pokoj, přestože jsem věděla, že už manžel není na živu. V sanitce jsem svědčila záchranářce a později i lékaři na příjmu. Pán Bůh mi dal sílu jim říct, že můj manžel odešel do nebe. Ještě než se narodíme, Pán Bůh už dávno ví, jak dlouhý bude náš život. Svěřila jsem se do rukou Božích a důvěřuji mu, že má v úmyslu můj prospěch, budoucnost a naději. Pamatujte, že tento život není kostýmová zkouška.
Je to skutečnost a my se v těchto zkouškách učíme důvěřovat Bohu.

Jana Šulcová (Aš)

úterý - 16. března Mt 24,15-28

Varování před lžimesiáši a lžiproroky

Tehdy, řekne-li vám někdo: „Hle, tu je Mesiáš nebo tam“, nevěřte! Neboť vyvstanou lžimesiášové a lžiproroci a budou předvádět veliká znamení a zázraky, že by svedli i vyvolené, kdyby to bylo možné. (Mt 24,23-24)

Žijeme v době, ve které si my lidé v západním světě žijeme jako králové. O kus dál, ať na východ nebo na jih, však lidé trpí. Utíkají před válkami a hladem. Žijeme sice všichni na jedné zemi, ale jako lidé jsme rozděleni. Mnozí zažívají násilí, chudobu a druzí blahobyt a svobodu. Jak je to ale s námi, kteří si žijeme v blahobytu? Prožíváme klid, pokoj. Jsme svobodní a zabýváme se otázkami, co si koupíme, a dalšími radovánkami, které by nám zpříjemnily život. Když se zamyslím nad lidmi, kteří každodenně řeší otázku, kde vzít jídlo, aby přežili, jsou naše problémy mnohdy nicotné. Náš blahobyt nám posunul hranice toho, kde skutečně začínají problémy. Aniž bychom si to mnohdy uvědomili, materialistický styl života nás oddaluje od Boha. Nevím, jaké duchovní nástrahy klade ďábel lidem, kteří z důvodu utrpení žijí tak odlišný život než my. Zamyšlení o lidech, kteří se nemají jako my, píši z důvodu možnosti uvědomit si, jakou milost jsme od Boha dostali my a jak s ní opravdu nakládáme. Díváme se za duchovní ohradu, jestli za ní není tráva zelenější? Pro náš duchovní život jsou tyto praktiky velmi nebezpečné. Dáváme zlému příležitost nás ovlivnit. Text o falešných mesiáších a prorocích je velmi aktuální. Neočekávejme od duchovní falešnosti žádné indicie, kterými by byla lehce rozpoznatelná. Rozpoznat takové zlo je možné jen skrze Ducha Svatého. Starejme se o naši církev a o vztah, který máme s Ježíšem Kristem. Vztah s Bohem ti nevybuduje nikdo druhý. Stejně tak vztah s tvým duchovním bratrem nebo sestrou ti také nevybuduje nikdo druhý. Nečekejme na druhého a jeho iniciativu. Držme se Boha a z falešných proroků a mesiášů nemusíme mít strach.

Libor Pospíšil (Aš)

středa - 17. března Mt 24,29-35

Druhý příchod Krista v slávě a moci

Tehdy se ukáže znamení Syna člověka na nebi; a tu budou lomit rukama všechny čeledi země a uzří Syna člověka přicházet na oblacích nebeských s velkou mocí a slávou. (Mt 24,30)

Pán Ježíš Kristus nám ve svém slově nezapomněl zanechat ani zaslíbení o svém druhém příchodu. Vrátí se na naši zem, aby k sobě vzal svůj lid, který spasil a který na něho čeká. Bude to nesmírně velká a slavná událost. Při svém prvním příchodu Pán Ježíš přišel v ponížení, do bídy tohoto světa. Ale jeho druhý příchod bude „na oblacích nebeských s velkou mocí a slávou, za mohutného zvuku polnice“ (v.30-31). Ne jako tvrdili někteří tehdy a mnozí i v dnešních dnech, že se uskuteční tzv. neviditelný příchod Ježíše Krista. Ve Zjevení 1,7 máme jasně napsáno, že druhý příchod bude viditelný pro každé oko. Přece jen je dobré si uvědomit, že to bude přelom současného a budoucího věku a nastolení věčného a nepomíjitelného Božího království. Kdy to bude? V průběhu dějin se o předpověď Kristova druhého příchodu mnozí pokoušeli. Ale pouze k vlastní škodě a hanbě. A ani dnešní doba nemá o podobné předpovědi nouzi. Před těmito a jim podobnými falešnými proroky ale Pán Ježíš varoval. Řekl o nich, že až povstanou, svedou mnohé (Mt 24,11). Člověku však není hodno zkoumat, kdy tento čas nastane. Pán Ježíš na toto téma prohlásil: „Není vaše věc znát čas a lhůtu, kterou si Otec ponechal ve své moci.“ (Sk.1,7b) Právě naopak: „...buďte připraveni, neboť Syn člověka přijde v hodinu, kdy se nenadějete.” (Mt 24,44). Naučme se proto počítat naše dny a s radostí očekávejme na Hospodina. Není nutné zaobírat se, jakým způsobem se to stane. Důležité je být připraven.

Radek Boháček (Aš) 

čtvrtek - 18. března Mt 24,36-51

Výzva k trvalé duchovní bdělosti

Bděte tedy, protože nevíte, v který den váš Pán přijde. (Mt 24,42)

Trvalá duchovní bdělost a dobrý služebník. Bible nás vybízí, varuje a zaslibuje. Máme být věrní a rozumní. Věrní a rozumní služebníci! Nadpis dnešní úvahy souvisí s něčím obrovským, úžasným a zásadním pro každého, kdo miluje Krista. Jde o to, žít službou a očekáváním Jeho příchodu. Těšit se na setkání, nikoli nechat věci jen tak plynout.
V dnešním oddílu máme příklad výjimečného počínání. Nočního bdění - až takové aktivity! Ti, co mají zkušenosti s bděním místo spánku, jistě ví, jaké to je nespat. Ti, co mají zkušenosti se zapálením pro věc, ví také jistě, jaké to je nespat, protože je někdo důležitější než pohodlí nebo únava. Bible nás vybízí, abychom byli rozumní jako hospodář připravený na zloděje! Nejen že by nespal, ale protože by nespal, nedovolil by mu škodit. Byl by moudře připravený.
Buďme dobrými služebníky a rozumnými hospodáři. Milujme, evangelizujme a žijme naplno pro Krista. Hledejme Jeho vůli pro dnešní den. Žijme tak, aby setkání s Kristem mohlo být zprostředkováváno i ostatním!

Jiří Němejc (Aš)

pátek - 19. března (Mt 25,1-13)

Buď připraven i na delší čekání

Ale zatímco šly kupovat, přišel ženich, a které byly připraveny, vešly s ním na svatbu; a dveře byly zavřeny. Potom přišly i ty ostatní družičky a prosily: „,Pane, pane, otevři nám!´ Ale on odpověděl: ,Amen, pravím vám, neznám vás.´ Bděte tedy, protože neznáte den ani hodinu.“ (Mt 25,10-13)

Text je nadepsán Podobenství o deseti družičkách. Pět družiček je pošetilých a pět moudrých. Podobenství pověděl Pán Ježíš na Olivové hoře svým učedníkům, když byli sami (Mt 24,3). Čekání je vždy náročné. Nejen čekání na vlakové spojení, ale i čekání na dokončení studia, na uzdravení, na životní partnerku či partnera, na penzi, také na Boží pokyn k odchodu na věčnost. Dlouhé čekání je únavné. V textu jde o duchovní čekání a o vejití. Podobenství je směrováno ke křesťanům, ne k lidem ze světa. Pán Ježíš nepostihuje únavu a usnutí, usínají křesťané moudří i nemoudří, usínají i učedníci. Vždy máme a musíme počítat, že čekání může být delší, než si myslíme. Hodnocená je připravenost. Moudří i nemoudří křesťané se těší na příchod Pána církve, těší se na svatbu Beránka. Myslím, že všechny družičky při čekání stáhly plamínek na minimum, ale usnuly a plamínky zeslábly tak, že téměř hasly. Ano, čekání může být dlouhé, na to polovina družiček zapomněla. Nevzaly s sebou olej v nádobkách. Když se rozlehlo, že ženich přichází, probudily se. Pět moudrých nalilo olej do lamp ze svých nádobek. „Dejte nám trochu oleje,“ prosily nemoudré. „Nemůžeme, běžte si koupit.“ Z toho vyplývá, že je něco, co nemůžeme dát, rozdělit se, co je nedělitelné. Odešly. Přišel ženich, vzal připravené na svatbu a zavřel dveře. Pán Ježíš zde zdůraznil slovo připravenost a přidal slovo „bděte“. Čekání na Pána se může prodloužit. Nechceme-li usnout, tak bděme, pracujme, pomáhejme, služme na duchovním poli, ve své rodině, ve svém sboru, v církvi - čekání bude kratší. A buďme chrámem Ducha svatého (Ef 5,18). Příchod Pána Ježíše bude nenadálý, přijde nečekaně. Stejné to bude s naším odchodem. Podobenství dělí křesťany na připravené a nepřipravené, s nádobkou a bez nádobky na olej. Rozumné družičky se připravily na delší čekání. Buďme připraveni i my, doplňujme olej Ducha svatého skrze živou víru, posvěcený život a ve službě. Chceš-li obstát a vejít, musíš mít něco navíc.

Vladislav Dušek (Aš)

sobota - 20. března Mt 25,14-30

Rozmnožuj své svěřené hřivny

Jeho pán mu odpověděl: „Správně, služebníku dobrý a věrný, nad málem jsi byl věrný, ustanovím tě nad mnohým; vejdi a raduj se u svého pána.“ (Mt 25,21)

Dva ze tří služebníků dostali od svého pána stejnou odpověď. Byli pochváleni za své správcovství a odměněni, ale k výstraze pro nás všechny poslednímu služebníkovi bylo odňato i to málo, co měl. Možná se ptáme, proč ten poslední služebník neučinil to stejné, co ti dva před ním? Vždyť znal, jaký je jeho pán, a přesto svou hřivnu zakopal. Určitě i ti dva znali svého pána a báli se ho. Zajisté byli neklidní a plní strachu, když získali do správcovství majetek svého pána, ale první dva služebníci byli díky tomu pohnuti s tím něco dělat. Ten samý strach, který svázal posledního služebníka k nicnedělání, je donutil k činu. Své hřivny díky tomu rozmnožili, a to dvojnásobně. A co my? V jakém z těch dvou případů se vidíme? Vždyť známe svého Boha, který vyžaduje, abychom nesli hojné a dobré ovoce. Víme přece, že: „…každý strom, který nenese dobré ovoce, bude vyťat a hozen do ohně.“ (Lk 3,9) Proto nemůžeme lákat jen svými zelenými listy. Tak se nenechme svázat strachem a leností jako poslední služebník, ale nechme se tím strachem vybídnout k tomu, abychom začali jednat. Náš milující Otec je přece i přísný, tak rozmnožujme své svěřené hřivny, abychom jednou mohli vejít a radovat se u našeho Pána.

Petr Kučera (Aš)

neděle - 21.března Mt 25,31-46

Služba Kristu se naplňuje službou potřebným 

Král odpoví a řekne jim: „Amen, amen pravím vám, cokoliv jste učinili jednomu z těchto mých nepatrných bratří, mně jste učinili.“ (Mt 25,40)

Pán Bůh vstoupil do mého života, když mi bylo čtyřicet let. Způsobil v něm „zemětřesení“. Kromě jiného jsem si uvědomila i svou dosavadní neužitečnost. Nastal čas učení se chození s Pánem Ježíšem. Doptávala jsem se: „Pane, co chceš, abych činila?“ A Duch Boží mi byl rádcem, pomocníkem, moudrostí i odvahou. Připadalo mi, že je tak málo času. Na službu v církvi, potřebným, na denní práci… Trápilo mě, že už nemám tak nablýskanou domácnost, už nezbývá čas na přesčasy v práci a vůbec ne na koníčky. Často jsem přemýšlela před Pánem, jak to mám dělat, abych se mohla víc věnovat potřebným, kteří mi byli nablízku. Srdce mě k nim táhlo. A táhne dodnes. Často jsem i před Pánem Ježíšem plakala. V jedné vypjaté chvíli mi Bůh vložil do srdce tato slova: „Lidé jsou důležitější než věci. Důležitější než tvoje denní povinnosti. To znamená, pokud máš kolem sebe lidi, kteří potřebují v něčem tvou pozornost, ostatní věci musí počkat.“ A s těmito slovy přišel do mého srdce pokoj. Věřím, že Duch Boží mi byl rádcem. Jsem vděčná Pánu Ježíši, že mi daroval tento „manuál“ pro službu potřebným. Používám ho dodnes a vnímám, že stojím na místě, kde mě Pán Bůh chce mít. Jsem tam šťastná.

Jarmila Paťhová (Aš)

pondělí - 22. března Mt 26,6-13

Skutek, který nebude zapomenut

Když ona vylila tento olej na mé tělo, učinila to k mému pohřbu. Amen, pravím vám, kdekoli po celém světě bude hlásáno toto evangelium, bude se na její památku mluvit také o tom, co ona učinila. (Mt 26,12-13)

Ocitáme se s Kristem opět v Betánii, v malé vesnici ležící asi 3 km od Jeruzaléma, kde bydlel jeho přítel Lazar a Lazarovy sestry Marie a Marta (J 11,5). Touto dobou už jde Ježíši v Jeruzalémě každý den o život. Velekněží a starší lidu se uradili, že se Ježíše zmocní a zabijí ho (Mt 26,3-4). Chtějí však počkat na konec velikonočních svátků, aby vše proběhlo v klidu bez pozornosti Římanů a lid se nevzbouřil. Ježíš dobře věděl, že se jeho konec přiblížil a přichází okamžik, kvůli kterému přišel na svět. Možná právě proto se uchyluje do Betanie, do domu svých přátel, ve kterých má oporu a kde si může ještě na chvíli odpočinout. V tomto příběhu figuruje Marie, která se ve svém vztahu ke Kristu zase o kousek posunula. Nejprve seděla u jeho nohou a naslouchala jeho hlasu (L 10,39), nyní bere do ruky alabastrovou nádobu naplněnou drahocenným nardovým olejem v ceně ročního příjmu. Tu rozbíjí a cenným olejem potírá Ježíšovi hlavu. Učedníky tento čin rozhořčí a Marii tuto ztrátu vyčítají. Vidí pouze hodnotu oleje a nádoby a pokrytecky poukazují pouze na možnost zpeněžení a darování chudým. Ale Kristus se Marie zastává slovy, že památka jejího činu nebude nikdy zapomenutá. Ale proč? Dává nám to v dnešní době ještě smysl? Mnozí si myslí, že má alabastrová nádoba větší cenu než samotný olej - mnozí pokládají svého vnějšího člověka za cennějšího než toho vnitřního, duchovního. Bez toho, aniž bychom rozbili ten vnější obal, se nikdy nemůže dostat na povrch to, co je v nás. Světu takový čin bude vždy připadat pouze jako ztráta - tedy jako oběť něčeho příliš cenného výměnou za něco méně cenného. To je právě to, co po nás Bůh chce. Máme být vyplýtváni a zlomeni, jsme vybízeni dokonce ztratit sami sebe pro Krista. Jak je psáno v Lukášově evangeliu 9,24: „Neboť, kdo by chtěl svou duši zachránit, zahubí ji; kdo by však zahubil svou duši kvůli mně, ten jí zachrání.“

Natálie Němejcová (Aš)

úterý - 23. března Mt 26,14-25

Jidášova promyšlená zrada jeho Mistra

Tehdy šel jeden ze Dvanácti, jménem Jidáš Iškariotský, k velekněžím a řekl: „Co mi dáte? Já
vám ho zradím.“ Oni mu určili třicet stříbrných. Od té chvíle hledal vhodnou příležitost, aby ho zradil. (Mt 26,14-16)

Jidáše si většina z nás představí jako člověka, který se za každou cenu snaží dostat k penězům. Asi bychom s takovým člověkem nechtěli mít nic společného. Přesto byl jeden ze Dvanácti, člověk, kterého si vyvolil sám Pán Ježíš. Také mě si Pán Ježíš vyvolil, ale záleží, čemu dám ve svém životě priority. Je pro mne na prvním místě uctívání Pána Boha a služba Jemu, nebo se tím pouze chlubím a moje srdce se drží světských věcí? Jidáš měl důležitý úkol starat se o peníze. I má služba ve sboru je důležitá. Satan zná naše slabiny a útočí na těch nejcitlivějších místech. Takže se může stát, že pokud cele nespoléhám na Hospodina, zaútočí na mne právě v té věci, která se na první pohled jeví jako služba Pánu. Proto si vybral u Jidáše peníze. Věděl, že jeho láska k penězům je větší než všechno ostatní a on si začal důkladně promýšlet, jak by mohl Pána Ježíše zradit, získat za to odměnu a zároveň zůstat v očích ostatních jako věrný služebník. Bible nám zde ale jasně ukazuje, že Pán zná každou naši myšlenku, každý krok. Není nic, co by mu uteklo. Buďme vděčni za Boží slovo, které nám v tomto konkrétním příkladu ukazuje, jakým způsobem se nezachovat. Jsme hříšní lidé a zrazujeme svého Pána neustále. Máme ale dvě možnosti, jak se rozhodnout. Buď se rozhodneme žít bez Pána jako Jidáš, anebo padneme na kolena a své hříchy vyznáme jako Petr. „Svou cestu svěř Hospodinu, doufej v něho, on sám bude jednat.“ (Ž 37,5)

Martin Nesvarba (Aš)

středa - 24. března Mt 26,26-35

Ježíšova krev prolitá na odpuštění hříchů

Pak vzal kalich, vzdal díky a podal jim ho se slovy: „Pijte z něho všichni. Neboť toto jest má krev, která zpečeťuje smlouvu a prolévá se za mnohé na odpuštění hříchů.“ (Mt 26, 27-28)

To, že za nás Pán Ježíš prolil svoji krev, je věc jistá. Nevím ale, zda si všichni uvědomujeme, co to všechno znamená. Když se zamyslíme nad krví jako takovou, tak je to tekutina, která se nedá nahradit ničím a nedá se uměle vyrobit. Lékaři vědí, že v krvi je život. Sám daruji krev již několik let a vždy si při tom uvědomuji, že takto ji daroval i můj Pán pro mne, a to proto, aby mi zachránil život. Lékaři vědí, že pokud nedáte zpět krev pacientovi, který ji ztratil, tak zemře. Nevím, kolik má přesně obsah kalich při Večeři Páně, ale vím, že dárci darují od 450-475 ml. krve. Po tomto odběru jste schopni normálně fungovat. Když náš Pán mluví o prolití krve, znamená to něco podobného, co mnozí z nás prožívají na transfuzním oddělení. On ale krvácel pod ranami z bičů, bodců, v prachu této země a sám, ve stresu a úzkostech, ale s vědomím, že nám tím zachraňuje život. Jistě prolil více krve než my a na to i zemřel. Nikdo z nás si to nedokáže představit. Říká se, že některé skupiny krve jsou vzácnější a mohou darovat všem. Pán má tu nejvzácnější. Ne že nám tím dává život fyzický, ale život duchovní, tzv. duchovní transfuzi. Ta duchovní krev nás očišťuje od rakoviny hříchů, a to jednou provždy. V textu je psáno, že se prolévá za mnohé. A co ti ostatní, ptáme se, což se za ně neprolila? ANO, náš Pán prolil svoji krev na odpuštění hříchů za všechny lidi, bez výjimky, ale jen „mnozí“ tomu uvěří. A tak se ptám, už jsi mezi nimi? Věříš, že Ježíšova krev byla prolitá na odpuštění tvých hříchů, nebo zůstáváš mezi těmi, kdo to odmítají?

Martin Jindra (Aš) 

čtvrtek - 25. března Mt 26,36-46

Poslušnost Otci i v nejtěžší chvíli

Odešel podruhé a modlil se: „Otče můj, není-li možné, aby mne tento kalich minul, a musím-li jej pít, staň se tvá vůle.“ (Mt 26,42)

Zahrada Getsemane se nacházela na protilehlé straně údolí Cedron za stejnojmenným potokem přímo naproti Jeruzalému. Bylo to místo, kam Ježíš často s učedníky chodil. Také Jidáš, který Ježíše zradil, toto místo znal (J 18,2). Ježíš se tedy Otcově vůli nevyhýbal. I když se během noci modlil a prosil Boha Otce, aby změnil Jeho úděl, pokud je to možné. Nesnažil se schovat nebo zbaběle ukrýt. Byl tam, kam mohl Jidáš najisto přivést palácovou stráž, přestože se Kristus dopředu nezmiňoval, kam půjde. S sebou si vzal ty nejbližší učedníky, ty, kteří s ním byli, když vzkřísil Jairovu dceru (Mk 5,37), a kteří byli i svědky Jeho proměnění na hoře (Mt 17,1-13). Nechtěl být této noci sám. Jako člověk byl Ježíš schopný nést utrpení, které ho čekalo, ale jako Boží syn věděl, co ho čeká. Už pouhé čekání bylo nad lidské síly. Věděl, že musí trpět víc než kdokoliv jiný kdy v historii lidstva, aby dosáhl vítězství Boha. Nebyl žádnou štvanou zvěří, Jeho ukřižování bylo předem naplánované do posledního detailu. A Kristus věděl, že se přiblížil konec Jeho pozemského života (Mt 26,1-2). Z lidského pohledu smrt - konec. Ale v Božím plánu naopak vyvrcholení záchrany lidstva. Ten, který jediný nemusel zemřít, zemřel dobrovolně. Zbývají Mu poslední dvě hodiny svobody. Sám bojuje ten největší zápas. Skončily rozhovory, kázání, vyučování, proroctví. Už nezbývalo nic, co by neudělal nebo neřekl. Ten, který žil životem, který my nežijeme, bude umírat smrtí, kterou jsme měli umírat my. Vše, co chtěl Kristus na tomto světě vykonat, obsahuje výrok: „Aby všichni byli jedno jako ty, Otče, ve mně a já v tobě, aby i oni byli v nás, aby tak svět uvěřil, že jsi mě poslal.“ (J 17,21) O co těžší muselo být vědomí blízké smrti, když ti, pro které žil a umíral, ho měli za lháře. Boží Syn tu leží a potí krev. A modlí se, prosí. Vybojovává sílu a odvahu pro poslušnost svému Otci. Děkuji ti Ježíši.

Alena Žohová (Aš) 

pátek - 26. března Mt 26,47-56

Ježíš se zřekl možnosti ochrany skrze anděly

Či myslíš, že bych nemohl poprosit svého Otce, a poslal by mi ihned víc než dvanáct legií andělů? Ale jak by se potom splnila Písma, že to tak musí být? (Mt 26,53-54)

V tomto textu nám je prozrazená velmi důležitá věc, a sice to, že Pán Ježíš mohl uniknout trestu na kříži. Mohl požádat svého Otce, aby mu poslal minimálně sedmdesát dva tisíc nebeských bojovníků, kteří by ho ochránili. I když si osobně myslím, že by na to stačil pouze jeden, přesto On nepožádal ani o toho jednoho. Otázka, která se v tomto směru nabízí, zní: A co kdyby to udělal? Přemýšlejte, co by se s námi stalo, kdyby Kristus té noci nešel s vojáky „jako ovce vedená na porážku”? Co kdyby zavolal ty davy andělů a utekl kříži? V tom případě bychom neměli nikoho, kdo by zprostředkovaně platil na kříži cenu za naše hříchy. Neměli bychom žádnou náhradu, nikoho, kdo by zemřel na našem místě za hřích. To by nás zanechalo ve skutečně hrozném stavu. Museli bychom platit za náš vlastní hřích v temných útrobách pekla po celou věčnost. Kdyby Kristus unikl kříži, neměli bychom žádného prostředníka mezi námi a Svatým a Spravedlivým Bohem. Museli bychom čelit Bohu na posledním soudu a nebyl by nikdo, kdo by se za nás přimlouval. Slova z 1Tm 2,5: „Je totiž jeden Bůh, jeden je také prostředník mezi Bohem a lidmi, člověk Kristus Ježíš,” by v takové chvíli pozbyla platnosti. A do třetice, kdyby Ježíš unikl kříži, nebyli bychom schopni vstoupit do věčného života. Verš Jan 3,16 by nebyl pravdou a neměli bychom žádnou naději na získání věčného života. Ale Kristus s těmi vojáky oné noci šel, aby byl ukřižován za tvé a mé hříchy. Proto apoštol Pavel mohl statečně říci: „Jeho určil Bůh, aby svou vlastní smrtí se stal smírnou obětí pro ty, kdo věří.” (Ř 3,25) William Cowper (1731-1800) to krásně doplňuje básnickými slovy: 
Zavolat mohl si andělů na tisíc, aby zničili svět a svobodu mu dali zas.
Zavolat mohl si andělů na tisíc, však zemřel sám pro tebe, mě, pro nás.
Je tu krvavý pramen ten, z žil Immanuelových naplněn.
A hříšník každý, v záplavu tu ponořen, od všech vin svých očištěn.

Alois Boháček (Aš) 

sobota - 27. března Mt 26,57-68

Ježíš pro nás snesl ponížení, posměch i bití

Pak mu plivali do obličeje, bili ho po hlavě, někteří ho tloukli do tváře a říkali: „Hádej, Mesiáši, kdo tě udeřil!“ (Mt 26,67-68)

Ano, Pán Ježíš snášel nesmírné utrpení ještě před vlastním ukřižováním, utrpení tělesné i duševní. On věděl, co Ho čeká, a určitě prožíval velikou úzkost. Byl zrazen, opuštěn a před radou byl nucen slyšet křivá svědectví, aby vzápětí vyslechl výrok: „Je hoden smrti.“ Pán Ježíš se nebránil, neprotestoval, vše trpělivě a pokorně snášel, i následné bití a zesměšňování. To vše a potom i mnohem horší utrpení podstoupil Pán Ježíš za nás. On, čistý a bez hříchu. Tak a mnohem víc jsme měli trpět za naše hříchy my, lidé. Pán Ježíš ale vzal všechno utrpení na Sebe. Prokázal tak nepředstavitelnou poslušnost Otci a lásku k nám, lidem. Při vzpomínkách na svou minulost bez Boha si uvědomuji, kolik utrpení musel Pán Ježíš snášet i kvůli mně. Kolik mi toho bylo odpuštěno díky Jeho oběti. A nepřestávám Mu za to v modlitbách děkovat. Nechtějme ale děkovat jen slovy, děkujme také svým chováním, činy, službou. A právě ve službě a svědectví se někdy setkáváme s nepříjemnou reakcí našeho nevěřícího okolí. Jak snášíme výsměch, různé vtípky, poznámky, odmítnutí? Jsme i my poslušní našemu Otci a sloužíme i za cenu utrpení? Nebo se necháme odradit? Modleme se za naši odvahu a sílu, za to, aby pro nás bylo ctí a radostí trpět pro Pána Ježíše.

Jaroslava Fulínová (Aš)

neděle - 28. dubna Mt 26, 33-35, 69-75

Duch je odhodlán, ale tělo slabé

Tu se začal zaklínat a zapřísahat: „Neznám toho člověka.“ Vtom zakokrhal kohout; tu se Petr rozpomněl na slova, která mu Ježíš řekl: „Dříve než kohout zakokrhá, třikrát mě zapřeš.“ Vyšel ven a hořce se rozplakal. (Mt 26,74-75)

Ještě před chvílí, cestou do Getsemane, se Petr dušuje, že Pána nezradí. Je odhodlán jít za Kristem i do vězení, dokonce až na smrt. Krátce na to má spolu se syny Zebedeovými bdít na modlitbách, ale všichni usnou. A zde zaznívá z Kristových úst ta drsná pravda: „Duch je odhodlán, ale tělo slabé.“ Pán věděl, že jej Petr zapře. Varoval ho, a přesto mu Petr nevěří, věří více sobě, svému odhodlání. Pán zná každé naše odhodlání zhubnout do plavek, vytřídit věci z půdy, nemluvit sprostě nebo denně číst Písmo. Naše odhodlání se zdají být tak silná v danou chvíli a v dané atmosféře, že je až nepředstavitelné, že bychom je nesplnili. Pán zná i výsledek toho odhodlání dříve, než se tak stane. Někdy ho znají i naši nejbližší: „Beztak nebudeš cvičit,“ nebo „to jsem zvědavá, jak dlouho ti to vydrží.“ Jako by nám nevěřili. Zato my si ve svém odhodlání věříme! Ale ruku na srdce, kolikrát jim dostojíme? Přesto nás Pán miluje a nechává nás projít tou Petrovou lekcí. Lekcí, ve které si uvědomíme, že jen Pán ví nejlépe. Lekcí, ve které si uvědomíme, že málo našim tělům vládneme. Lekcí, ve které si uvědomíme, že jedině Pán nás i přesto může zmocnit k neohroženému kázání jako Petra. Poté, co si Petr své selhání uvědomil, nezůstal ve zklamání ze sebe sama. Po vylití Ducha Svatého neohroženě káže a tisíce lidí se přidávají k právě vznikající církvi. A tak ani my, kteří jsme sice odhodláni duchem, ale zvítězí lenost, pohodlnost, jiné priority, špatné naplánování či cokoliv jiného, nezůstávejme zemdlení. Jako Petr vyznejme své selhání, navraťme se na své místo a nechme se použít Duchem Svatým k úkolům, které pro nás vytyčil Bůh. Ne k těm, které jsme si vytyčili sami. Ne vždy se totiž rozhorlíme pro ty správné úkoly, pro ty, které pro nás má Bůh v plánu. Buďme ve svém odhodlání střídmí, ale vytrvalí. Petrova lekce platí i pro nás dnes. A naopak vy, kteří jste se odhodlali a v díle vytrvali, radujte se, že jste přemohli své tělo.

Aneta Jindrová (Aš)

pondělí - 29. března Mt 27,1-10

Náboženští vůdcové se rozhodli zlikvidovat Ježíše

Když bylo ráno, uradili se všichni velekněží a starší lidu proti Ježíšovi, že ho připraví o život. (Mt 27,1)

Nejtemnější noc je pryč. Noc, kdy Ježíš zápasí v Getsemane, noc zrady, zatčení, zapření, soudu. Po noci přichází ráno - tak se to říká v očekávání lepšího zítřka, v očekávání oddechu a úlevy. Nakonec i přísloví říká „ráno moudřejší večera“. Ráno obvykle přináší novou naději, nové obzory… Ale toho rána přišel konečný verdikt: musí zemřít.
A přece - to ráno přineslo novou naději. Naději pro mne a pro tebe. Naději, která je zakotvena v Ježíši Kristu, v tom, který trpěl, byl ukřižován a sestoupil do pekel. Kvůli mně a kvůli tobě. Z lásky.
Ano, čelní židovští představitelé se ho chtěli zbavit. Ale byla to Boží vůle, Boží plán. Ježíš říká: „Proto mě Otec miluje, že dávám svůj život, abych jej opět přijal. Nikdo mi ho nebere, ale já jej dávám sám od sebe. Mám moc svůj život dát a mám moc jej opět přijmout. Takový příkaz jsem přijal od svého Otce.“ (J 10,17-18)
Židovští představitelé viděli Ježíše jako hlavní problém. Jak se nejlépe zbavíte problému? Obvykle ne tak, že kolem něj chodíte tak dlouho, až sám zmizí. Nejlépe je problém odstranit, zničit. A tak se velekněží a starší lidu rozhodli Ježíše odstranit. Někde se to dělá dodnes: kdo je nepohodlný, toho odstraníme.
Ale hlavní problém je lidský hřích. A tak se Bůh rozhodl tento problém jednou provždy vyřešit tak, že ho odstraní, že ho zničí. Skrze svého Syna Ježíše Krista. I když to velekněží a starší tehdy neviděli. I když to mnozí nevidí ani dnes: Ježíš není hlavní problém, On je hlavní řešení. Protože svůj úkol splnil do posledního bodu a pak třetího dne vstal z mrtvých. Na jeho kříži byl vyřešen problém hříchu.

Jiří Tomeš (Teplá)

úterý - 30. března Mt 27,11-31

Pilát podlehl nátlaku a vydal Ježíše k ukřižování

Tu jim propustil Barabáše, Ježíše dal zbičovat a vydal ho, aby byl ukřižován. (Mt 27,26)

„Ach, ten Pilát,“ řekli bychom po přečtení těchto veršů (a nakonec i nadpisu dnešního zamyšlení). Může za to Pilát, který podlehl nátlaku, může za to dav, který volal: „ukřižuj“. Mohou za to velekněží a starší, kteří soudili Ježíše a rozhodli se ho popravit, protože se jim nelíbil. Může za to Jidáš, který ho zradil, protože… kdo ví, co se mu vlastně honilo hlavou. Zkrátka viníků se najde vždycky celá řádka. Můžou za to všichni kolem, jenom já ne. Snad si pomyslíme, že kdybychom byli na jejich místě, zachovali bychom se jinak. Připomeňme si, že to samé říkal i Petr a ostatní učedníci.
Ano, Pilát podlehl nátlaku. Možná se to stalo i vám. Podlehli jste nátlaku, i když jste věděli, že to není úplně správně? Možná jste se v tu chvíli neuměli rozhodnout. Udělali jste špatné rozhodnutí (kterého třeba litujete). Vítejte v klubu viníků.
Týká se to vlastně naší každodenní praxe. Hledáme viníky… kdo za to může. Když nám bylo ublíženo, když se stane nějaká nespravedlnost. Pokud nemáme už předem určitý sebemrskačský postoj, většinou býváme my těmi jedinými, kteří se cítí naprosto nevinní. Ale tak to není. 
Pokud známe biblické souvislosti a důvod Ježíšova příchodu, musíme si připustit, že ne pouze „oni všichni“, ale já jsem ten viník, já jsem zhřešil a odplata za hřích je smrt. Nejen oni odsoudili a ukřižovali Ježíše, nejen oni zrazovali a volali „ukřižuj“, ale byl jsem to já a ty. Naše viny a hříchy vedly Božího Syna na kříž. Díky Kriste, že jsi vinu mou a nás všech nesl na svém kříži.

Jiří Tomeš (Teplá)

středa - 31. března Mt 27,32-44 a Iz 53,4-7 

Byl trápen a pokořil se, ústa neotevřel

Byl trápen a pokořil se, ústa neotevřel; jako beránek vedený na porážku, jako ovce před střihači zůstal němý, ústa neotevřel. (Iz 53,7)
Kolemjdoucí ho uráželi; potřásali hlavou a říkali: „Když chceš zbořit chrám a ve třech dnech jej postavit, zachraň sám sebe; jsi-li Syn Boží, sestup s kříže!“ (Mt 27,39-40)

Na Ježíšovu smrt ukřižováním můžeme pohlížet jako na soudem uložený výkon trestu. Pokud však budeme průběh soudních procesů hodnotit dnes obvyklými měřítky, najdeme kromě nepřekvapivých věcí, jako jsou účelové obvinění a křivá svědectví, i zjevné nedostatky a také zcela nepochopitelné chování obžalovaného. Vždyť Ježíš je souzen soudci, kteří zdaleka nebyli nezávislí; obžalovanému nebyl ustanoven obhájce a obžalovaný tyto skutečnosti trpně snáší a nijak se nedomáhá svých tak hrubě upíraných práv. Nejsem znalcem tehdejšího práva ani soudní praxe, ale myslím, že „Ježíšův případ“ se vymykal i jim. Nepřímo to dokazuje i Pilátův výrok na závěr soudního stání, kterým se chce zbavit odpovědnosti za jeho výsledek. Co tedy stálo za podivným jednáním obžalovaného Ježíše? Nebyl nikdo, kdo by se ho zastal? Mezi lidmi možná ne, ale vždyť byl Syn Boží! Je snad někdo vlivnější než Bůh?
Ale toto soudní stání má i „druhou vrstvu“. A ta je až surově spravedlivá. Ježíš nestál před soudy proto, že se prohlásil Mesiášem, ale proto, že jako Mesiáš stál na místě každého člověka-hříšníka. Ano, to místo obžalovaného před soudem, který nemá, co by uvedl na svoji obhajobu či alespoň jako polehčující okolnost, obžalovaného, jehož obhajoby se pro naprostou beznadějnost nikdo z advokátů neujme, patří mně, tobě. Hřích není možné vysvětlit, obhájit, prominout. Lze ho jen zahladit, odpustit.
Nemyslím si, že křesťané mají být vždy „otloukánky“, kteří si musejí nechat líbit vše. Určitě by se však před tím, než se pustí do hájení svých mnohdy malicherných a domnělých práv, měli v pokoře před Bohem ujistit, zda i ten jejich případ nemá širší souvislosti a zda není součástí hlubšího Božího záměru s nimi samými či jejich bližními.

Milan Matala (Teplá) 

čtvrtek - 1. dubna Mt 27,45-56

Pro naše hříchy opuštěn i Otcem

Kolem třetí hodiny zvolal Ježíš mocným hlasem: „Eli, Eli, lema sabachthani?“, to jest: „Bože můj, Bože můj, proč jsi mě opustil?“ (Mt 27,46)

Cítili jste se někdy opuštění? Můžeme se cítit opuštění v cizím prostředí, když nám druzí nerozumí, když jsou lidé proti nám, když je před námi úkol, se kterým nám nikdo další nepomůže. Zažívali to mnozí Boží služebníci - namátkou Elijáš: „Zbývám už jen sám...,“ volá k Bohu, ale Hospodin ho ujišťuje, že zachovává sedm tisíc těch, kteří zůstali věrní (1Kr 19). Opuštěnost je jeden z největších problémů lidstva. Všude kolem je spousta lidí, přesto se mnozí cítí sami a opuštění. Není divu - vždyť hřích vzdaluje.
Věříme tomu, že i kdyby nás všichni opustili, Bůh bude s námi a nikdy nebudeme úplně opuštěni. A je to pravda. Známý příběh vypráví o muži, který měl sen, ve kterém se jeho život odvíjel jako cesta pískem. V tom písku byly dvoje stopy: stopy toho muže a stopy Ježíšovy. V tom nejhorším období ale viděl jen jedny stopy, a tak se zeptal: „Pane, kde jsi byl, když mi bylo těžko?“ A Ježíš mu odpoví: „Ale synu, to jsou moje stopy. V těchto dobách jsem tě nesl.“
Ano, Ježíš je věrný a neopouští nás. On ví velmi dobře, co to znamená být opuštěn. Ví to lépe než kdokoli z nás, protože jako jediný prožil úplné opuštění na kříži - opuštění všemi i nebeským Otcem. Prožil to proto, že nesl hříchy nás všech. A hřích je právě to, co nás odděluje od Boha i jeden od druhého. Nesl to proto, aby nikdo z nás nemusel být Bohem opuštěn, ale abychom mohli směle přistoupit k trůnu Boží milosti, kde nacházíme milost a pomoc v pravý čas (Žd 4,16).

Jiří Tomeš (Teplá)

pátek - 2. dubna Mt 27,57-66

Pohřbení, které se nestalo koncem všeho

Josef tělo přijal, zavinul je do čistého plátna a položil je do svého nového hrobu, který měl vytesán ve skále; ke vchodu do hrobu přivalil veliký kámen a odešel. (Mt 27,59-60)

Před několika lety jsem v jednom kázání mluvil o pohřbu svého příbuzného. Při tom pohřbu se mi stala zvláštní věc. Přišel jsem do krematoria příliš brzy a v domnění, že se již jedná o pohřeb mého příbuzného, vstoupil jsem dovnitř. Bylo mi divné, že nevidím nikoho známého, a po chvíli jsem zjistil, že jsem přišel na cizí pohřeb. Cítil jsem se trapně, ale takové věci se někdy prostě stávají.
Když jsem ve svém kázání tuto trapnou situaci popisoval, řekl jsem poté jaksi omylem: „No a pak jsem šel na ten svůj pohřeb.“ Než jsem si stačil uvědomit, co mi vypadlo z úst, shromáždění se už smálo, až se za břicha popadalo.
Samozřejmě, nebyl to „můj“ pohřeb. Pokud jste na „svém“ pohřbu, nejste tam omylem a nemůžete si přijít a odejít, jak se vám zachce. Je zkrátka konec a nic se na tom nezmění.
To stejné probíhalo v myslích Ježíšových blízkých, učedníků, Josefa z Arimatie: je konec, naše naděje zemřely spolu s Ježíšem. To, co jsme očekávali, je společně s tím mužem pohřbeno ve skále.
Ale Boží plán nezastaví ani kamenné víko hrobu, ani smrt sama. Ježíš třetího dne vstal a je živý. Pláč a zármutek se mění v radost. To stejné platí nyní pro každého, kdo svůj život odevzdal Kristu - smrt není konečná, smrt nemá poslední slovo. To poslední slovo patří Ježíši: „Já jsem vzkříšení i život. Kdo věří ve mne, i kdyby umřel, bude žít.“ (J 11,25)

Jiří Tomeš (Teplá)

sobota - 3. dubna Mt 28,1-15

Hrob zůstal prázdný, Ježíš byl vzkříšen

Anděl řekl ženám: „Vy se nebojte. Vím, že hledáte Ježíše, který byl ukřižován. Není zde; byl vzkříšen, jak řekl. Pojďte se podívat na místo, kde ležel.“ (Mt 28,5-6) 

Myslím, že každý z nás se alespoň občas vydá na hřbitov navštívit hrob někoho blízkého, koho jsme milovali a kdo miloval nás. Mnozí tak činí pravidelně, někdo častěji, někdo jen jednou za rok. Položíme květinu, zapálíme svíčku, odmeteme spadané listí z náhrobku, tiše vzpomínáme, někdo se pomodlí.
Marie z Magdaly a jiná Marie se také vydaly ke hrobu toho, kdo jim prokazoval lásku, dával naději, učil novému životu a koho ony milovaly. Jejich cesta však zdaleka nebyla tak idylická, jak jsme zvyklí my. Jejich srdce byla sevřená žalem. Vždyť neuplynuly ještě ani tři dny od chvíle, kdy Ježíš zemřel. Do jejich myslí se stále vracely obrazy bolesti a utrpení, kterých byly svědky během Ježíšova soudu a ukřižování. Nohy jim svazoval strach a obavy, jdou přece k hrobu toho, který byl popraven jako buřič a nepřítel státu, jeho hrob je zapečetěn a stráží ho římští vojáci. A jako by to všechno nestačilo, země pod jejich nohama se třásla tak, že jen stěží mohly jít dál. Přes to všechno došly až k cíli své cesty, před Ježíšův hrob. To, co zde uviděly a prožily, bylo tak vzdálené všemu tomu smutku, strachu a obavám, které je provázely cestou. Vojáci, kterých se tolik bály, byli vyděšení tak, že nebyli schopni pohybu. Kámen od vchodu byl odvalen, už nemusely přemýšlet, jak se dostanou dovnitř.
Nejdůležitější však bylo poselství, které ženám přinesl anděl Páně: „Vy se nebojte. Vím, že hledáte Ježíše, který byl ukřižován. Není zde, byl vzkříšen, jak řekl.“ Ani nám se v našich životech nevyhýbají chvíle, kdy prožíváme smutek, bolest, křivdu, strach, nejistotu či obavy podobně jako tyto ženy. Hledejme v takových chvílích Ježíše, který nesl tíhu našich hříchů, který zemřel pro naše viny. Právě pro ty, kteří takto hledají, má Bůh tu nejlepší zprávu: Neboj se, Ježíš vstal z mrtvých, přemohl hřích, abys i ty mohl žít.

Martin Matala (Teplá)

neděle - 4. dubna Mt 28,16-20

Velké poslání Ježíšových následovníků

Jděte ke všem národům a získávejte mi učedníky, křtěte je ve jméno Otce i Syna i Ducha svatého a učte je, aby zachovávali všecko, co jsem vám přikázal. A hle, já jsem s vámi po všecky dny až do skonání tohoto věku. (Mt 28,19-20)

Důsledkem Ježíšovy smrti a vzkříšení je život věčný pro každého, kdo v něj doufá. Ale to není vše. Ježíš totiž před svým odchodem volá své následovníky k úkolu, který je aktuální i dnes: „Jděte, získávejte mi učedníky, křtěte a učte je.“ Každé z těchto slov je důležité. Ať to zkouším jakkoli, nedotknu se všeho, pokud chci zachovat formát krátkého zamyšlení. Proto jen několik slov.
Všimněte si, že Ježíš neříká: „Pojďte se pohodlně usadit v modlitebně.“ (I když být v modlitebně je také důležité.) Ale posílá nás do světa. Je to burcující slovo, které nás má zvednout ze židlí a lavic. Křesťanský život se odehrává nejen ve shromáždění, ale také „tam venku“ mezi nevěřícími a s nimi. Tam máme žít svědeckým způsobem života. „Tak ať svítí světlo vaše před lidmi, aby viděli vaše dobré skutky a vzdali slávu vašemu Otci v nebesích.“ (Mt 5,16) Je to výzva pro nás všechny.
A všimněte si ještě závěrečné věty, kde nám Pán slibuje svou přítomnost. Nejsme na to sami. I když nemusíme vždy cítit Boží přítomnost, On zůstává s námi, vždyť nám poslal Přímluvce, Ducha pravdy, Ducha svatého. Ale je důležité, abychom i my zůstávali v jeho blízkosti. Je to On, který nás posiluje a vede v tom úkolu, který nám dává. A je na nás, zda budeme jeho slovům poslušní.

Jiří Tomeš (Teplá)

pondělí - 5. dubna Iz 57,15-19

Blahoslavení chudí duchem 

Blaze chudým v duchu, neboť jejich je království nebeské. (Mt 5,3)

Text k zamyšlení pro tento týden je odpověď Krista na otázku: „Jak být šťastný?“ Na tuto otázku dává rovnou osm odpovědí. Je to osm blahoslavenství, osm pozitivních postojů pro požehnaný život. Někdo řekl, že je to „ústava Božího království“ nebo portrét Ježíše Krista. Každé z těchto blahoslavenství začíná slovem „požehnaný“, což je latinské slovo „beatus“, které znamená „být šťastný“. Když tedy čteme: „Blaze těm…,“ zní to jako protiřečení, protože - šťastní ti, kteří jsou chudí, pronásledovaní...vůbec to nevypadá jako štěstí, ale spíše jako neštěstí. Vždyť jak můžeš být šťastný, když prožíváš pláč, jsi tichý nebo chudý v duchu, a k tomu pronásledovaný? Ale Ústava Božího království poukazuje na cestu ke štěstí, když popisuje postoje, které k tomu štěstí povedou. Pán Ježíš zde učí, že můžeme být šťastní navzdory okolnostem. O čem je první blahoslavenství? Mt 5,3 říká: „Blahoslavení chudí v duchu, neboť jejich je království nebeské.“ Nebo překlad SNC říká: „Šťastní jsou pokorní, nenamyšlení, vždyť těm patří Boží království.” Že by s pokorou začalo štěstí? Co to znamená „být chudý v duchu“? Rozhodně to není špatný sebeobraz nebo nízké sebevědomí. Pokora znamená být závislý na Bohu. Být chudý v duchu znamená být pokorný. Přiznat si, že nemám všechny odpovědi, a uvědomit si, že nemám vyřešeny všechny problémy života. Opakem pokory nebo chudoby v duchu je arogance a pýcha. Pokora a schopnost být šťastným jdou ruku v ruce. Chcete-li zakusit štěstí, musíte se učit být pokornými. Zde jsou tři způsoby, jak pokora prohlubuje naše štěstí v životě: 
1. pokora redukuje a zmenšuje stres v životě. 
2. pokora zlepšuje naše vztahy. 
3. uvolňuje Boží moc a milost. 
„Mocnější však je milost, kterou dává. Proto je řečeno: ,Bůh se staví proti pyšným, ale pokorným dává milost.´“ (Jb 4,6) 

Nick Lica (Karlovy Vary)

úterý - 6. dubna Ž 126

Blahoslavení plačící 

Blaze těm, kdo pláčou, neboť oni budou potěšeni. (Mt 5,4) 

Říct, že je někdo šťastný, když pláče, na první pohled nedává smysl. V dnešní době „být šťastný“ znamená pravý opak: neplakat, být zdravý, být bohatý, úspěšný, soběstačný a mít hodně důvodů se smát atd. Někdo řekl: „Jestli chcete poznat něčí charakter, zjistěte, čemu se ten člověk směje a nad čím pláče.“ To, čemu se smějeme, a to. nad čím pláčeme, ukazuje na naše životní hodnoty. Do takového myšlení a představ o pomíjitelném štěstí světa zní Boží poselství: „Šťastní jsou ti, kteří pláčou v zármutku, vždyť Bůh je potěší.” (SNC) Druhé blahoslavenství by se téměř dalo přeložit „šťastní jsou nešťastní“, „šťastní jsou smutní“, aby se pozornost upřela k úžasnému paradoxu, který je v něm obsažen. Pláč je vyjádřením něčeho, co se děje uvnitř člověka. V tomto verši je užit kořen slova plakat, který vystihuje nejkrutější bolest, již někdo může prožít. Stejné spojení je použito v případě Jákoba, který oplakával smrt Josefa, nebo učedníků, kteří truchlili a oplakávali Ježíšovou smrt (Mk 16,10), protože nevěřili, že vstal z mrtvých. Jde především o bolest srdce, která je vyjádřena pláčem. Jak tedy uzdravit zlomené srdce? Bible se nikde nepokouší vysvětlit podstatu utrpení. Ale učí nás se s ním vypořádat. Jsou tři utěšitelé, tři zdroje, které nám Bůh dal, abychom překonali utrpení v životě. 
1. Boží slovo. David v žalmu 119,24 říká: „Tvá svědectví budou nadále mým potěšením, jsou to moji rádci.” Jedna z věcí, které můžeme dělat, když máme zlomené srdce, je číst Žalmy. Boží slovo nás potěší. 
2. Boží lid. Potřebujeme sílu a útěchu, která přichází od druhého. To nás učí Pavel ve 2K 1,4: „On nás potěšuje v každém soužení, abychom i my mohli těšit ty, kteří jsou v jakékoli tísni, tou útěchou, jaké se nám samým dostává od Boha.” 
3. Boží duch. Bůh sám v Duchu svatém chce být naším utěšitelem. On je naší silou a podporou.

Nick Lica (Karlovy Vary) 

středa - 7. dubna Ž 37,1-11

Blahoslavení tiší 
 
Blaze tichým, neboť oni dostanou zemi do dědictví. (Mt 5,5)

Kdo jsou ti tiší? Nejsou to slabí jedinci ani neteční ani zbabělci ani ti, kteří si nechají všechno líbit. Vyplácí se dnes ve společnosti ostrých loktů být tichý, jemný, mírný, ohleduplný, zdvořilý, vlídný, laskavý a něžný? To jsou slova popisující tichost, kterou Ježíš měl na mysli. V řečtině toto slovo skrývá obraz divokého koně, který je zkrocen, nebo léku, který léčí. Tichost v tomto smyslu znamená sílu pod kontrolou. „Tichost je v podstatě správný pohled na sebe sama, vyjádřený ohleduplným vztahem a chováním k druhým.“ (M. Lloyd-Jones) Všimněte si, že tiší nezápasí, nemanipulují a ani nesoutěží s druhými, a přesto obdrží všechno. Proč? Když něco zdědíš, nemusíš o to zápasit, dostaneš to v pravý čas, protože jsi milován, ceněn a jsi součástí rodiny. SNC říká: „Šťastní jsou ti, kteří pro sebe nic nevymáhají, vždyť jim Bůh dá celou zemi.” Mírnost, jemnost, vlídnost jsou vždy reakce a postoj. Proto Ježíš řekl: „Pokud chcete být šťastní a mít velké dědictví, buďte tiší jako já.” (Mt 11,29) Možná volný překlad by zněl: šťastní jsou ti, kdo se nenechají ovládnout svými reakcemi. Zkouškou naší duchovní dospělosti je, zda nás ovládá Duch svatý nebo naše emoce. Jak se vyrovnáme s nespokojenými lidmi, kteří nás provokují? Naše reakce ukazuje, zda jsme tiší, nebo ne. Někdo řekl, že máme tři možnosti: můžeme ze strachu utéct, v hněvu zaútočit, nebo můžeme reagovat v lásce. Dobrá definice tichosti se nachází v Přísloví 16,32: „Lepší je shovívavý než bohatýr a kdo ovládá sebe, je nad dobyvatele města.” Být tichý znamená ovládat se, ovládat své reakce. Místo sarkasmu, flegmatické odpovědi dáváš vlídnou odpověď. To je tichost v mluvení. Tajemství toho, jak ovládat sám sebe, je dovolit Bohu, aby nás k tomu uschopnil. Jen Jeho Duch nás může naplnit svojí láskou, abychom jednali a mluvili jako náš Pán. Vzor dokonalé tichosti je Ježíš Kristus.

Nick Lica (Karlovy Vary)

čtvrtek - 8. dubna Iz 55

Blahoslavení žíznící po spravedlnosti 

 Blaze těm, kdo hladovějí a žízní po spravedlnosti, neboť oni budou nasyceni. (Mt 5,6)

Abychom plně rozuměli těmto pojmům, měli bychom si uvědomit, že hlad a žízeň jsou nejsilnější ze všech tělesných žádostí. Hlad a žízeň neuspokojí nic než jídlo a pití. Někdo napsal: „Lidé stojí ve frontě na štěstí a bojí se, že jim vyprodají před nosem. Ty, Pane, stojíš za pultem a rozdáváš. Rozdáváš svá připravená požehnání; rozdáváš s úsměvem. Vlídně a pokojně uklidňuješ tlačící se zákazníky, že se dostane na všechny.” Ve frontě na štěstí… tak by se dal nazvat hlad a žízeň naší generace. Po čem toužíš nejvíce? Po čem hladovíš a žízníš? Je to Boží spravedlnost, nebo pokrm tohoto světa? Je to Boží chléb, nebo zákusky tohoto světa? Boží cesta ke štěstí je bláznovstvím pro ty, kteří nepatří Bohu. A právě jedno z tajemství šťastného života je naučit se být spokojen. Apoštol Pavel řekl ke konci života: „Naučil jsem se být spokojen s tím, co mám. Dovedu trpět nouzi, dovedu mít hojnost. Ve všem a do všeho jsem zasvěcen: být syt i hladov, mít nadbytek i nedostatek.“ (Fp 4,12) Proto mohl také napsat: „Radujte se v Pánu vždycky; znovu říkám: Radujte se!“ Trvalé štěstí a radost v životě nepřichází zvenku (z okolností), ale zevnitř z Ducha Božího. Co tedy člověka uspokojí? Žalm 37,4 dává odpověď a ukazuje nám cestu ke štěstí v životě. „Hledej blaho v Hospodinu, dá ti vše, oč požádá tvé srdce.” 
Tajemství štěstí není v hledání štěstí, ale v hledání Hospodina.
Bez jídla vydržíte pár týdnů, ale bez vody to dlouho nepůjde. Proto Kristus řekl: „Každý, kdo pije tuto vodu, bude mít opět žízeň. Kdo by se však napil vody, kterou mu dám já, nebude žíznit navěky. Voda, kterou mu dám, stane se v něm pramenem, vyvěrajícím k životu věčnému.“ (J 4,13)

Nick Lica (Karlovy Vary)

pátek - 9. dubna Ž 36

Blahoslavení milosrdní 

Blaze milosrdným, neboť oni dojdou milosrdenství. (Mt 5,7)

Cesta Boží ke štěstí je jiná než cesta světa. Štěstí, o kterém Kristus mluví při blahoslavenstvích, není náhoda, je víc, než si dokážeme představit pod českým pojmem „štěstí“. Jsou to radost a požehnání nezávislé na okolnostech, na náhodě, na ničem zvenku. Je to štěstí, které pramení zevnitř a dává člověku svobodu dělat správná rozhodnutí. Boží cesta k takovému štěstí je vyvinout v nás zdravé biblické postoje. Kristus řekl: „Blaze milosrdným, neboť oni dojdou milosrdenství.” (Mt 5,7) Náš Bůh je milosrdný Bůh. „Hospodin je milostivý, plný slitování, shovívavý a nesmírně milosrdný.“ (Ž 145,8) Co je milosrdenství ukázal Ježíš na příběhu o milosrdném Samaritánovi (Lk 10,25-37). Dva lidé projdou kolem zraněného muže a říkají: „Je mi líto, ale nemohu se zastavit a pomoci.“ Přijde třetí a jedná - vezme jej do penzionu a říká: „Za všechno zaplatím.“ To je milosrdenství a láska v akci. Když Ježíš říká: „Blaze milosrdným,” jinými slovy říká „blahoslaveni jsou ti, kterým na tom záleží natolik, že se zapojí.” Co je to milosrdenství? Milosrdenství znamená prokazovat druhým lidem: laskavost, soucit, shovívavost a odpuštění. Milosrdenství - to je láska v akci. Být milosrdným znamená také mít trpělivost s druhými, nemstít se, a dokonce milovat i nepřátele (1Te 5,14, Ko 3,13, Lk 6,35). Svět, pokud zůstává věrný své vlastní povaze, je nemilosrdný. Svět se raději ohrazuje proti lidské bolesti a neštěstí. Pomstu považuje za sladkou, odpuštění naproti tomu za zbabělost. Boží cesta ke štěstí je cesta milosrdenství. Dávat a přijímat milosrdenství nás činí šťastnými, protože jednáme jako Bůh. Co člověk zaseje, to také sklidí u Boha nebo u lidí (Ga 6,7). To ale platí jak v dobrém, tak ve zlém. Chceme milosrdenství od Boha? Buďme i my k druhým milosrdní. Proto Kristus říká: „Šťastní jsou milosrdní, vždyť Bůh k nim bude také milosrdný.” (SNC)

Nick Lica (Karlovy Vary)

sobota - 10. dubna Ž 24

Blahoslavení čistého srdce 

Blaze těm, kdo mají čisté srdce, neboť oni uzří Boha. (Mt 5,8) 

Pán Ježíš říká, že štěstí je stav našeho srdce. A proto Ježíš učí, že štěstí vychází zevnitř. Je to postoj čistoty srdce. To rozhoduje o kvalitě našeho života. „Dobrý člověk z dobrého pokladu svého srdce vydává dobré a zlý ze zlého vydává zlé. Jeho ústa mluví, čím srdce přetéká.“ (L 6,45) Co je srdce? Srdce si často představujeme jako sídlo emocí. Mluvíme o „bolesti srdce“, o „zlomeném srdci”, o „tvrdém srdci”. Ježíšovi posluchači chápali srdce jako celého člověka s jeho duševním a duchovním životem - jako kontrolní věž, jako řídící velín. Srdce považovali za sídlo charakteru - zdroj žádostí, sympatií, myšlenek, uvažování, představ, vědomí, pohnutek, důvodů, vůle a víry. Proto vzniklo přísloví: „Především střez a chraň své srdce, vždyť z něho vychází život.” (Př 4,23). Pokud srdce nechráníme, zamoří se špínou hříchu a potom ze srdce vychází to, co ničí život, vztahy, rodiny a lidi. „Neboť ze srdce vycházejí špatné myšlenky, vraždy, cizoložství, smilstvo, loupeže, křivá svědectví, urážky.” (Mt 15,19) Všimněte si pořadí: nejprve očisť srdce, potom uvidíš Boha. My obvykle tento postup obracíme. Vnitřek se pokoušíme změnit tím, že vylepšujeme zevnějšek. To je, jako když v domácnosti žijete s otevřeným odpadkovým košem, který vydává strašný zápach, ale vy stále kupujete dražší a lepší osvěžovače vzduchu a spreje. Čistota srdce vychází z poslušnosti Božího slova. „Vy jste již čisti pro slovo, které jsem k vám mluvil.” (J 15,3) Nerozpoznaný, nevyznaný, neodpuštěný hřích zablokuje naše duchovní tepny a nevidíme Boha. Stejně jako nevidíme moc dobře skrze špinavé brýle, nevidíme zřetelně Boha, když máme špinavé srdce. Proto je potřeba je vyčistit. Jen Ježíšova krev je nejlepší prostředek na čištění srdce. David ukazuje i nám, jak čistého srdce docílit: vyznáním hříchu v modlitbě spojené s pokáním. „Stvoř mi, Bože, čisté srdce, obnov v mém nitru pevného ducha.” (Ž 51,12)

Nick Lica (Karlovy Vary)

neděle - 11. dubna Iz 26,1-12

Blahoslavení působící pokoj 

Blaze těm, kdo působí pokoj, neboť oni budou nazváni syny Božími. (Mt 5,9)

Ježíš tu neříká, že blahoslavení jsou ti, kteří mají rádi pokoj - protože ten mají rádi skoro všichni. Neříká ani, že jsou šťastni ti, které nic nevyvede z míry, kteří jsou vždycky v pohodě. Říká, že šťastni jsou ti, kteří vytváří pokoj, kteří se aktivně snaží řešit konflikty. Co to znamená vytvářet pokoj? Neznamená to vyhýbat se konfliktům, utíkat před problémy a předstírat, že neexistují. Neznamená to ani, že to vzdáme a necháme to vždy, jak to chce ten druhý, jen aby byl pokoj. Ani že se vždy podřídíme tomu druhému - to je pasivita. Pán Ježíš byl velice kontroverzní člověk - držel si svůj názor v celé řadě věcí, a přesto o něm Bible mluví jako o princi pokoje. Činit pokoj znamená přinést ho tam, kde není - aktivně, s láskou a se záměrem. Ne ale za každou cenu. Myslím tím, ne za cenu odstoupení od svých přesvědčení nebo potlačení či ignorace Božích pravd a principů. To není potom pokoj, ale kompromis. A Boží děti nejsou povolány k tomu, aby dělaly kompromisy ve smyslu, že se chtějí zalíbit i Bohu i světu (1J 2,15). Přinést pokoj a smíření je velká výsada a velké privilegium Božích dětí. Ř 12,18 říká: „Pokud to záleží na vás, žijte se všemi v pokoji.“ Znakem křesťanů by mělo být umět vycházet s lidmi. Znakem není, jak pravidelně navštěvujete shromáždění, ale jak vycházíte s jinými lidmi. Ježíš řekl: „Podle toho všichni poznají, že jste moji učedníci, budete-li mít lásku jedni k druhým.” (J 13,35) Budou i lidé, se kterými nevyjdete, i kdybyste se rozkrájeli, protože oni nebudou chtít vyjít s vámi. Ale pokud je to možné z vaší strany, pokoj má svou cenu, žijte v pokoji. Boží pokoj není pokoj za každou cenu. Zjednal nám pokoj za nesmírnou cenu, za cenu krve svého Syna. Jakub 3,17 nás povzbuzuje, abychom rozsévali Boží pokoj: „Ovoce spravedlnosti sklidí u Boha ti, kdo rozsévají pokoj.“ Ať pokoj Boží vládne v našem srdci (Ko 3,15), abychom mohli být činiteli pokoje.

Nick Lica (Karlovy Vary)

pondělí - 12. dubna Mt 5,10-12

Blahoslavení pronásledovaní pro spravedlnost 

Blaze těm, kdo jsou pronásledováni pro spravedlnost, neboť jejich je království nebeské. (Mt 5,10)

Když Pán Ježíš mluví o pronásledování pro spravedlnost, neznamená to, že je to něco, co je podmínkou naší víry, ale co je její přirozenou součástí. Nemáme se tedy divit tomu, že světlo bude vždy provokovat tmu a spravedlivý život ty, kteří žijí v nepravosti. Život ve světle je totiž jejich obviněním, aniž by muselo zaznít jediné slovo.
Blaze je těm, kteří jsou pronásledovaní nikoliv pro pronásledování samotné, ale protože jejich víra roste a ukazuje na zdroj síly, který je v království nebeském. Protože teprve když začneme měřit jeho měřítky, poznáme, co je opravdová spravedlnost.
Pán Ježíš nás upozorňuje, že budou tupit naše jména a lživě proti nám mluvit. Není to však pro nás samotné, ale pro Boží jméno a způsob života, pro který jsme se rozhodli. Nebuďme tedy osobně podráždění, když se něco takového stane. Bůh je dostatečně silný, aby se zastal těch, kteří to potřebují, a dostatečně milosrdný, aby odpustil těm, kteří potřebují jeho milost. Neberme do rukou Boží spravedlnost tam, kde nám to nepřísluší.
Člověk, který se staví proti Bohu, potřebuje na prvním místě poznat, jaký doopravdy Bůh je. A tím nejbližším zdrojem jeho poznání jsou ti, na které útočí. Buďme proto připraveni být těmi, kteří přinesou Boží milost těm, kteří Ježíše Krista dosud neznají.
„Pane, dávej nám milost přijmout pronásledování pro Tvé jméno. Ne naše, ale Tvá vůle se staň v našich životech. A dávej nám moudrost, jak skrze naše utrpení oslavit Tebe.
Prosíme také za křesťany, kteří žijí v opravdovém pronásledování a svými životy platí za víru v Tebe. Dej, ať skrze jejich lásku k jejich pronásledovatelům roste síla tvého království na této zemi.“

Jan Jackanič (tajemník VV BJB)

úterý - 13. dubna Mt 5,13-16

Skutky, které vedou k oslavě Boha

Tak ať svítí světlo vaše před lidmi, aby viděli vaše dobré skutky a vzdali slávu vašemu Otci v nebesích. (Mt 5,16)

Součástí našeho života mají být dobré skutky, skrze které by lidé vzdali slávu našemu nebeskému Otci. Nejde však na prvním místě o skutky samotné, ale o to, aby byl vidět zdroj těchto věcí v našem životě. Častokrát říkáme, že dobré věci děláme proto, že se to má nebo že je to součástí naší výchovy a víry, ale pravou podstatou má být to, že nás k nim vede Boží duch pro oslavu Hospodinova jména.
Častokrát však pochybujeme o tom, zda na něco takového vůbec máme. Přemýšlíme, zda jsme dobrou solí a jasným světlem, zda by nebylo lepší tu svíčku našeho života někam schovat a sůl někam zahodit. Ale tuto možnost nemáme. Písmo nám neříká, že možná někdy asi budeme solí a pak můžeme začít solit tento svět. A stejně tak nám neříká, že až jednou dorosteme ve své víře, potom začneme svítit svému okolí.
Jsme solí a světlem tomuto světu - bez ohledu na to, zda se nám chce nebo nechce, bez ohledu na pochybnosti, které o sobě máme. Pán Ježíš nám svěřil, abychom byli těmi, kteří svítí a solí na místech, kde se nacházíme. Abychom tak byli svědky o změně, která se stala v našich životech, a abychom tak dokázali ukázat na Zdroj, od kterého jsme tuto sílu dostali.
„Pane, prosím, abys nás zbavil pochybností o nás samotných, abychom dokázali z Tvé síly být těmi, kteří přinášejí slanost a světlost do míst, kde dosud vítězila temnota. Z Tvojí moci chceme stavět svícen našeho života na nejvyšší místo v našem domě, aby skrze jeho světlo poznalo mnoho lidí v našem okolí cestu za Tebou.“

Jan Jackanič (tajemník VV BJB)

středa - 14. dubna Mt 5,17-20

Zákonická spravedlnost nestačí

Neboť pravím vám: Nebude-li vaše spravedlnost o mnoho přesahovat spravedlnost zákoníků a farizeů, jistě nevejdete do království nebeského. (Mt 5,20)

Přesahovat spravedlnost zákoníků a farizeů je v podstatě nemožné. Vždyť oni byli těmi, kteří se ze vší své síly a upřímného svědomí snažili naplnit Boží zákony. V jejich naplňování byli horliví až přespříliš, ale jejich motivace nebyla špatná, jak si někdy z neznalosti myslíme. Vždyť i Pán Ježíš v předchozích verších (Mt 5,18-19) říká, že Zákon nepřišel zrušit, ale neplnit.
Co je tedy tímto naplněním Zákona? Jak naplnit spravedlnost, která se od nás požaduje?
Tím jediným možným naplněním Zákona je sám Ježíš Kristus. On jediný byl spravedlivý, On jediný se mohl postavit před nebeského Otce a vzít na sebe všechny požadavky Zákona a být shledán nevinným.
A skrze jeho spravedlnost máme možnost i my obstát před Zákonem. Skrze milost Ježíše Krista, která je nabízena každému, kdo si ji obleče, a skrze kterou má pak naději na věčný život. Nejde o to snažit se ve svém životě a lépe a více plnit příkazy Zákona, ale lépe a více žít životem milosti, která tuto naději přináší.
„Pane, vyznávám, že chci být někdy lepší než zákonici a farizeové a Tvoji milost si zasloužit. Sám nejlépe víš, že to nedokážu a vyznávám, že ze své síly nedokážu žít spravedlivým životem. Prosím tak i dnes o Tvoji milost, abych i ten dnešní den dokázal žít z Tvojí síly, a dej mi moudrost, jak ho naplnit tím, co Tobě dělá radost“.

Jan Jackanič (tajemník VV BJB)

čtvrtek - 15. dubna Mt 5,21-26

Nenávist soudí Bůh 

Já však pravím, že již ten, kdo se hněvá na svého bratra, bude vydán soudu; kdo snižuje svého bratra, bude vydán radě; kdo svého bratra zatracuje, propadne ohnivému peklu. (Mt 5,22)

Pán Ježíš přináší dál své požadavky na život křesťana. Zatímco v tehdejší i dnešní době byla nejvyšším přečinem vražda člověka, On ukazuje na to, že vraždou může být i jen samotný postoj srdce. Znovu tak ukazuje, že sami ze své síly nedokážeme změnit své chování a že nestačí jen, aby naše životy správně vypadaly zvnějšku, ale že důležité je to, co je uvnitř.
Ve svém životě jsem se často hněval a povyšoval nad své bratry v Kristu a stále v tom selhávám. Prosím Pána o to, aby mi to odpouštěl a dal mi milost je vidět Jeho očima. Vždyť pokud budu vidět sebe jako toho jediného správného, nedokážu si stoupnout vedle bratra ve víře a společně vyznávat víru v jednoho nebeského Otce.
Častokrát přemýšlíme nad tím, kdo je vlastně mým bratr v Kristu, a kdo jím není. Máme rozdělené škatulky, ve kterých však měříme vlastními měřítky. Hledáme ty, kteří se modlí a uvažují stejně nebo alespoň podobně jako my, ale zapomínáme na to, že každý křesťan je vychován v jiné tradici, s jinými důrazy a způsoby výkladu Písma a že se náš subjektivní pohled může mýlit.
Tím, kdo se však jednou nebude mýlit, je Bůh sám. On určitě pozná, kdo mu patří, kdo zná jeho jméno a kdo slyší jeho hlas. Nebojme se proto s touto otevřeností přistupovat i k těm, kteří Pána Boha vyznávají jinými způsoby, než jsme zvyklí my. Hospodin si s tím poradí lépe než my.
„Pane, nauč nás nesoudit své bratry a sestry v Kristu, nauč nás je vidět jako přednější sebe, ať nejsme jednou odsouzeni my sami pro nelásku v našich srdcích. Vyznáváme, že tě potřebujeme pro lásku k ostatním, že považujeme sami sebe za důležitější, než jsou ti ostatní. Nauč nás žít a jednat tak, abychom svými životy přinášeli život a naději, namísto smrti a odsouzení.“

Jan Jackanič (tajemník VV BJB)

pátek - 16. dubna Mt 5,27-30

Hřích cizoložství začíná chtivým pohledem

Slyšeli jste, že bylo řečeno: „Nezcizoložíš.“ Já však vám pravím, že každý, kdo hledí na ženu chtivě, již s ní zcizoložil ve svém srdci. (Mt 5,27-28)

Pán Ježíš nám opět svým slovem nastavuje zrcadlo našich životů. Jak jsme si řekli včera, nejde jen o to, jak naše životy vypadají zvenku, ale o to, co je uvnitř, co je v lidském srdci.
Na začátku našeho křesťanského života jsme někdy překvapeni tím, že všechno špatné a hříšné z našeho života neodejde samo. Jsme pak častokrát zarmouceni sami sebou a svými myšlenkami a přemýšlíme nad tím, zda naše uvěření bylo opravdové a dostatečné.
Realitou našich nových životů v Kristu však bude stále pokušení každodenního života. Nemůžeme ho z našeho života vymazat a tvářit se, že neexistuje, ale musíme se naučit, jak se mu vyhnout a jak se jím nenechat ovládnout. Pán Ježíš říká, že by pro nás bylo lepší, kdybychom si vyrvali své pravé oko a uťali svoji pravou ruku. Nevidím však mezi námi mnoho těch, kteří by takto dávali najevo svoji poslušnost. Tímto způsobem cesta k naplnění Ježíšových slov zřejmě nevede.
Ano, bylo by nám lépe, kdybychom nebyli sváděni sami sebou a svým tělem, ale to se nám nepodaří. Ani když si usekneme i levou ruku a vyrveme levé oko. Co tím tedy Pán Ježíš myslel?
Znovu ukazuje na to, že svým snažením Boží milosti nedosáhneme. Že ani kdybychom si usekali všechny údy na těle, které máme, stále budeme těmi, kteří budou potřebovat Ježíšovu spravedlnost a jeho odpuštění. Bez Boží milosti to nepůjde. Protože i kdyby naše spravedlnost dosáhla spravedlnosti farizeů a zákoníků, nebude to stačit.
Naše naděje je totiž v Hospodinově milosti. Naše naděje je v tom, že to vzdáme vlastní cestou a svěříme to do Božích rukou.
„Pane Ježíši, odpusť mi, když hřeším, a nedej mi, abych v hříchu zůstal. Potřebuji Tvoji milost na každý den, pro každou část mého života i pro každou část mého těla. Věřím tomu, že ty máš moc proměnit můj život a dát mi milost dorůstat do Tvé podoby. Nikdy to nebude dokonalé, přesto však to nikdy nechci vzdát.“

Jan Jackanič (tajemník VV BJB)

sobota - 17. dubna Mk 10,1-12

Legalizace rozvodu ho nezbavuje hříchu

Také bylo řečeno: „Kdo propustí svou manželku, ať jí dá rozlukový lístek!“ Já však vám pravím, že každý, kdo propouští svou manželku, mimo případ smilstva, uvádí ji do cizoložství; a kdo by se s propuštěnou oženil, cizoloží. (Mt 5,31-32)

Pán Ježíš mluví rozvodu, a nevyhýbá se tak další důležité oblasti našeho života, a to jsou vzájemné vztahy v manželství. Přestože bylo možné podle Mojžíšova zákona propustit manželku a dát jí rozlukový lístek, chce Pán Ježíš ukázat na to, že nejde jen o formálnost takového aktu. Je za tím skrytý hřích, a tím je vzájemná nenávist a tvrdost srdce, které již nechce dále milovat.
Když za Pánem Ježíšem přišli farizeové v Markově evangeliu (Mk 10,1-12), aby zjistili jeho názor na otázku rozvodu, nepřišli za ním pro radu, kterou se chtěli řídit. Přišli, aby ho nachytali v tom, kam až nejdále se může zajít, a aby ho chytli do pasti jeho milosti.
Pán Ježíš zde ale opět ukazuje na podstatu problému, a tím je lidské srdce. Lidské srdce, které chce ze začátku milovat a jít správnou cestou, ale samo to nedokáže. Přestože se snažíme z našich nejlepších sil, nedokážeme milovat druhého takového, jaký je, se všemi jeho chybami a problémy. Přestaneme tak vidět vlastní hříšnost a vidíme jen to, co špatného udělal ten druhý.
Ale každý z nás je stejný omilostněný hříšník. Každý z nás potřebuje každý den nový začátek a novou milost. Tu můžeme najít jen u Krista, On jí má dost pro každého hříšníka včetně nás.
„Pane, modlíme se za manželství, která se rozpadla a zanechala za sebou hluboká zranění. Prosíme o tvoji milost do těch vztahů, přines, prosím, uzdravení tam, kde ho lidé nemohou dát. Modlíme se také za ty, kteří bojují ve svých vztazích - dej jim sílu vyznávat svoji hříšnost a hledat naději u Tebe.“

Jan Jackanič (tajemník VV BJB)

neděle - 18. dubna Mt 5,33-37

Pravdomluvnost nic nepřidává k pravdě 

Vaše slovo buď „ano, ano - ne, ne“; co je nad to, je ze zlého. (Mt 5,37)

Naše slovo má být ano, nebo ne. Neznamená to, že bychom nemohli v některých věcech změnit svůj názor nebo si museli být vždy jistí, ale že si máme stát za svým slovem a že má být rovnítko mezi tím, co říkáme a jak žijeme. To je rovnice, kterou si lehko dokáže spočítat každý člověk, který nás vidí, a podle toho pak bude posuzovat pravdivost nejen našich slibů, ale také našeho svědectví.
Pán Ježíš nám proto říká, abychom nepřísahali. V jeho kultuře byla taková přísaha často zneužívána a nedalo se pak věřit slovům toho, kdo přísahal na svoji rodinu, matku a život svých dětí. Takový člověk pak pozbyl nejenom vážnosti, ale jeho slovo se stalo prázdným pojmem.
I v této oblasti našeho života každý z nás selhává a selhávat bude. Už jsme tolikrát slíbili tolik věcí, které jsme pak nedodrželi nebo se jejich dodržení vyhnuli. Často se nám lež zdá jako zkratka k dosažení cíle a pak už jen litujeme, co všechno jsme způsobili.
Bůh je však Bohem nové naděje a nových začátku v každé oblasti. Jsme znovuzrozené Boží děti a zároveň stále žijeme v tomto těle a na této zemi. Věřím tomu, že Bůh může odpustit vše a že nám skrze svého Ducha může ukázat, komu se máme omluvit, které vztahy je třeba napravit a dát jim tak nový rozměr a nový začátek. Naše slovo pak nebude o to slabší, ale o to silnější, protože bude postavené na pravdomluvnosti Boží.
„Pane Ježíši, odpusť mi situace, kdy jsem řekl více, než bylo potřeba. Odpusť mi, že jsem mnohokrát zalhal, abych si usnadnil svoji cestu, a kolikrát pak moje slovo nebylo bráno vážně. Prosím tě, abych dokázal mluvit vždy jen pravdu, abych dokázal rozlišit ANO a NE ve svém životě, a mohl tak být dobrým svědkem o Tvé milosti a Tvé pravdě. Za to se modlím v prosbě o moc Tvého Ducha.“

Jan Jackanič (tajemník VV BJB)

pondělí - 19. dubna Mt 5,39-42

Přemáhej zlo dobrem

Já však vám pravím, abyste se zlým nejednali jako on s vámi. (Mt 5,39)

Tento Ježíšův výrok na první pohled vyjadřuje protiváhu zažitému rčení o spravedlivé odplatě. Nemyslím, že to bylo proto, že snad v zástupu shromážděných pod horou u Galilejského jezera viděl mnoho lidí s vyraženým zubem nebo okem. Mám za to, že především viděl lidská srdce schopná odplaty převyšující toto starozákonní pravidlo, které mělo původně zabraňovat bezbřehé pomstě. Když čtu evangelia, všímám si toho, že Pánu Ježíši jde především o lidské srdce. 
Dokonce v pokračování 39. verše vidíme, že mu jde také o srdce toho zlého útočníka. Zlý člověk po svém zlém jednání přirozeně očekává další vyhrocení situace. Už s tím má zkušenosti a ví, že zlo bude stupňovat svoje projevy. Připravuje se na další eskalaci svým bojovným postojem a také ovlivňováním okolí. Násilník rozhodně neočekává nastavení druhé tváře. Zloděj chycený při činu nečeká, že dostane ještě přidáno další zboží. Moudrý člověk raději ustoupí. Ale člověk zlý vyhodnotí pasivní postoj nebo ústup napadeného jako své vítězství. Nejspíš v něm vzbudí pohrdání a utvrdí ho v jeho zlém jednání. 
Jinak je tomu, když se zlý člověk po svém útoku setká s aktivním dobrem. Najednou jeho zlé jednání vynikne jako bláto na sněhu a mohlo by ho to vést ke studu a třeba i omluvě. Odtud je už jen krůček ke změně myšlení a obnově srdce. Ježíši jde především o lidské srdce, které je podle Jeremiáše převrácené a nikdo mu nerozumí. V tomto výroku jde Pánu Ježíši o zlé srdce zlých lidí, stejně jako o srdce nás „hodných“, kteří se musíme naučit aktivně odplácet dobrem. Jak se nám to ale má podařit? 

Vlastimil Malý (Litoměřice) 

úterý - 20. dubna Mt 5,43-48

Milujte své nepřátelé

Já však vám pravím: „Milujte své nepřátele a modlete se za ty, kdo vás pronásledují“. (Mt 5,44)

Tady máme odpověď, jak odplácet zlo dobrem! Modlete se za zlé lidi! Milujte své nepřátele! Přátel máme většinou jen několik, většina lidí jsou naši ne-přátelé. V osmnácti letech mi zemřel na zákeřnou nemoc přítel, se kterým jsem od dětství vyrůstal. Od té doby jsem poznal mnoho nových kamarádů, sester i bratří ve sboru, ale podobného přítele mi nikdo nenahradil. 
Ne-přátel je většina lidí okolo nás. Není tak těžké mít je rád a modlit se za ně. Úskalí nastane, když se někdo začne chovat nenávistně a začne nás pronásledovat. I v tomto případě je třeba se modlit, protože jen Bůh ví o důvodech. Někdy to může být projev psychické nemoci. A někdy také si v našem okolí někdo oblibuje druhé pomlouvat. 
Modlitba k živému Bohu změní víc, než zmůžeme změnit my sami. Navíc v modlitbě chráníme sami sebe před lidskou přirozenou reakcí, která by nemusela být dobrá. Jako synové nebeského Otce mu to všechno můžeme svěřit. Nemusíme ani žalovat. Otec také ví o svých zlobivých dětech, co dělají. Proto Bohu můžeme každou situaci svěřit a v důvěře odevzdat. Můžeme tak získat pokoj i v dobách nepokoje. Dokonce jsme schopni nepřátelům i žehnat. 

Vlastimil Malý (Litoměřice)

středa - 21. dubna Mt 6,1-4

Dobré skutky dělej z čistého srdce 

Varujte se konat skutky spravedlnosti před lidmi, jim na odiv, jinak nemáte odměnu u svého Otce v nebesích. (Mt 6,1)

Těmito slovy v kázání na hoře vyučuje Pán Ježíš učedníky. Můžeme vidět, že k nim mluví dost přímočaře a jasně. Ukazuje jim na to, co je milé Bohu a co má v Božích očích opravdovou hodnotu. Nejsou to „dobré“ skutky, kterými bychom se měli prezentovat před lidmi a zalíbit se jim, ale jsou to skutky a pomoc bližnímu, pramenící z upřímného, nezištného srdce. 
Pán Ježíš dále říká: „Když ty prokazuješ dobrodiní, ať neví levice, co činí pravice.“ (Mt 6,3) Jen se rozhlédněme kolem sebe a můžeme vidět, co všechno jsou lidé schopni udělat jen proto, aby se nějak zviditelnili a byli slavní a oceněni lidmi tohoto světa. Mnozí, když se jim to nedaří, se chtějí aspoň přiblížit do stínu někoho slavného. Často to vypadá až komicky. Ano, sláva a uznání tohoto světa jsou něčím, co přitahuje spoustu lidí. Můžeme říci, že tato klamavá touha často odbourává i přirozenou sebereflexi.
A co moje srdce, bratře a sestro, nechce se dobrat uznání mých „dobrých“ skutků tam, kde žiji a pracuji? Nechce se dobrat uznání a obdivu v církvi, ve sboru, ve kterém žiji? Z dnešního textu jasně poznáváme, že Pán Ježíš chce těmito varovnými slovy ukázat učedníkům - tedy i nám - na to, kdo a jak má být v našem životě upřednostněn a vyvýšen. Je tomu tak v mém životě? Posvěcuji a vrůstám stále více a více do podoby a charakteru svého Pána? Jsem tichý a pokorný srdcem jako On? Toužím a chci, aby On rostl a já se menšil? 
Nezapomeňme, bratře a sestro, na to, že naše upřímná služba pro Pána - a s tím spojené naše skutky - mají za úkol jen jedno jediné: oslavit a ukázat tomuto světu na milujícího nebeského Otce. Otce, který zná naše srdce a který oplácí svým dětem tak, jak zaslíbil - svým požehnáním. 

Jaroslav Sazeček (Litoměřice)

čtvrtek - 22. dubna Mt 6,5-8

V modlitbě nezáleží na množství slov 

Při modlitbě pak nemluvte naprázdno jako pohané; oni si myslí, že budou vyslyšeni pro množství svých slov. (Mt 6,7)

Všichni známe situace z našich životů, sborů, rodin, zaměstnání, kdy nám drhne komunikace s druhým člověkem. Máme problém se s někým domluvit, protože si nerozumíme, jsme jiné povahy, máme spor nebo neodpuštění. Nedokážeme najít společnou řeč o výchově dětí, duchovních otázkách, nastavení sborových činností. 
Často řešíme neporozumění opakováním svých názorů nebo požadavků. Přeskakujeme v rozhovoru na začátek a opakujeme vše, co jsme již jednou řekli. Pokud to uděláme několikrát, unavíme soupeře, který začne hledat řešení nebo únik, aby nás již dále nemusel poslouchat. Často toto chování způsobuje, že se dalšímu setkání raději vyhneme, protože víme, co bude následovat. 
Jsou však i situace, kdy nám slova v komunikaci nepomohou, a nemusí to být ani komunikace ve zmíněném sporu. Například nejtěžší forma rozhovoru je ta ve znakové řeči. Kdo takový rozhovor zažil, ví, že k úspěšné domluvě postačí pár frází nebo dokonce gesta rukou. Prakticky jsou to rozhovory krátké a většinou dojdou k částečnému nebo zcela zdárnému konci. 
Schválně jsem vybral tento extrém, abych ukázal rozmanitost komunikace. Současně mě to vede k zamyšlení, jak vlastně komunikuji s Bohem. Když potřebuji pomoct, stává se ze mne gramofonová deska a opakuji své požadavky, dokud nedosáhnu svého? Když jsem naopak vděčný, stačí mi pár slov a gest? A co modlitby, které nejsou vyslyšeny? Jsou opravdu nevyslyšeny? 
Uvědomuji si, že ten nejužší kontakt s Bohem vlastně není o slovech. On dobře zná mé potřeby, po čem toužím a co mě těší. Často se přistihnu, že se musím pousmát, když vím, že je se mnou. Když přijde okamžitá odpověď na mou myšlenku. Současně vím, že mé pousmání nad Boží přítomností má stejnou hodnotu jako hodiny modliteb a je důkazem pro nás oba, že jsme spolu. Mou vděčnost Bohu vlastně ani slovy nelze vyjádřit.

Aleš Slavíček (Litoměřice)

pátek - 23. dubna Mt 6,9-15

Odpuštění je podmínkou Božího odpuštění 

Neboť jestliže odpustíte lidem jejich přestoupení, i vám odpustí váš nebeský Otec; jestliže však neodpustíte lidem, ani váš Otec vám neodpustí vaše přestoupení. (Mt 6,14-15)

Často si všímám, že lidé okolo mne postrádají schopnost přijímat. Lze hovořit o přijímání drobných dárků, finanční pomoci, poskytnutí pomocné ruky v tíživé situaci, zajištění nákupu na pár dní dopředu nebo i jen pozvání na kávu v letním podvečeru. Ruku na srdce, cítíme se být zavázáni a chceme se přirozeně s laskavým protějškem řádně vyrovnat. Dluhy přece nedělají dobrotu. 
Lidé k nám nemusí být vždy jen milí a srdeční. Co se v nás probouzí v případě, že podlehneme vzteku, lítosti, zášti nebo křivdě, které nemůžeme po dlouhých probděných nocích ze srdce vytěsnit? Bylo nám ublíženo a cítíme se potupeni a poníženi. Je to snad touha po pomstě, co teď cítím? Žaludek se nepříjemně svírá. Člověka to nutí se zamyslet: „Nestačilo by si teď snad spravedlivě říct z očí do očí, co si doopravdy myslím a jak se věci mají?“ Snaha člověka narovnávat pokřivené vztahy je v nás hluboce zakořeněna. Ne každý dokáže tuto svou schopnost objevit a aplikovat včas. Zde přichází bolest a nepochopení, svár a neodpuštění. 
Ježíš při svém putování s učedníky vyzýval k nápravě smýšlení a k narovnání cesty. Nelze přehlédnout, že Ježíš v citovaných verších staví lidské odpuštění na úroveň odpuštění Božího. Opravdu je to ten Hřích, který jsme si nesli na bedrech, který nás tížil a za který Ježíš pokládá svůj život? Opravdu bylo potřeba takové oběti? Zaujala mě tato myšlenka: „Odpuštění něčeho, co lze odpustit, vlastně žádné odpuštění není. Skutečné odpuštění je, když odpustíme něco neodpustitelného.“ (Erik Axl Sund). 
Vraťme se ke křivdám, lítosti, zášti a vzteku. Je skutečně dnešní doba tak nemilosrdná? Není problém skryt v nás, kteří si držíme neodpuštění v srdci? Zeptej se ještě dnes sám sebe, zdali jsi skutečně přijal odpuštění nebeského Otce. Není přijetí Božího odpuštění tak trochu zavazující? Není právě teď na nás učinit další krok? Odpustíš již dnes?

Petr Pokorný (Litoměřice)

sobota - 24. dubna Mt 6,19-24

Poklady nepodléhající inflaci a zkáze 

Neukládejte si poklady na zemi, kde je ničí mol a rez a kde je zloději vykopávají a kradou. Ukládejte si poklady v nebi, kde je neničí mol ani rez a kde je zloději nevykopávají a nekradou. (Mt 6,19-20)

Ježíš v kázání na hoře učil své žáky mnoha důležitým věcem. A přestože mezi chudými Židy prvního století a bohatými Čechy dvacátého prvního století existuje mnoho rozdílů, kázání na hoře svou platnost neztratilo. Proto stojí za to zamyslet se například nad tím, co Ježíš říká o pokladech. Je tím míněno bohatství, které člověk nevyužije k okamžité spotřebě, nýbrž si uloží stranou, aby si pojistil lepší zítřky. Ježíš ovšem nekritizuje ukládání pokladů na zemi kvůli nebezpečí poškození a nepreferuje ukládání pokladů v nebi proto, že by tam měli lepší banku. Jde mu o to, že nás pozemské poklady zotročují a že pak v zajištění našeho života nespoléháme na Boha. 
Není divu, že je téma peněz dnes tak aktuální. Minimálně třetinu času trávíme tím, že pracujeme, abychom získali prostředky na potraviny, oblékání a další věci každodenní potřeby. A když se snažíme hospodařit zodpovědně, část získaných prostředků si ukládáme. Snadno se nám tak může stát, že starost o materiální potřeby a naše poklady neúměrně zatíží náš život, že jí budeme věnovat příliš velkou pozornost. Hromadění bohatství je oblíbeným tématem kritiky i papeže Františka. Ten v jednom ze svých kázání připouští, že u kořene hromadění majetku je touha po bezpečí, ovšem, jak pokračuje, „Bohatství nakonec neskýtá bezpečnost navždy. Ba dokonce tě v tvojí důstojnosti stahuje dolů.“ 
Díky archeologům se dnes setkáváme s četnými poklady, které si někdo v minulosti uschoval a pak už si nevyzvedl. Jaký asi byl jeho osud? Neukládejme tedy nálezy pro archeology, ale soustřeďme se na ty poklady, které nám budou ke skutečnému užitku. Hledejme nepomíjivé věci, které jsou důležité a cenné v Božích očích. 

Miroslav Franc (Litoměřice)

neděle - 25. dubna Mt 6,25-34

Lidská ustaranost působí jen zbytečné trápení 

Hledejte především jeho království a spravedlnost, a všechno ostatní vám bude přidáno. Nedělejte si tedy starost o zítřek; zítřek bude mít své starosti. Každý den má dost vlastního trápení. (Mt 6,33-34)

Bible hovoří o tom, že si nemusíme dělat starosti z budoucnosti, ale máme se soustředit na přítomnost. Sáhněme si ale do svědomí - máme to tak? Vsadil bych se, že každý z nás se jistě někdy obával následujícího dne. Ať už kvůli těžkému testu ve škole, důležitému pohovoru, náročnému dni v práci či třeba kvůli návštěvě zubaře. Takovému strachu se občas nevyhne nikdo z nás. Problém je, když vás tento strach naprosto ovládne. Nemůžete spát, jíst ani se soustředit. Takový strach vás doslova požírá zaživa.
I já si tenhle strach už několikrát zažil. Na jeho původu nezáleží. Důležité je, že když se na situaci podívám zpětně, je mi jasné, že jsem se strachoval zbytečně. Prakticky nikdy mi strach v ničem nepomohl, ba právě naopak - sebral mi spoustu síly a energie a celá situace nakonec stejně dopadla tak, jak dopadnout měla. Ano, chápu, ono se lehko řekne „nedělej si starosti, všechno dobře dopadne, neboj se“ nebo něco podobného, ale ona je to pravda. Jen si to musíme připustit.
Důležité je rovněž vědět, že Bůh nám nikdy nepřipraví zkoušku, kterou bychom nedokázali zvládnout. S každou zkouškou připraví i východisko. I když ho často nevidíme nebo mu nevěříme, je tu připravené, stačí jen Bohu důvěřovat a nechat se vést. 
Další z věcí, které mi pomohly překonat těžké chvíle, byla slova z Přísloví 3,5-6. Říkají, že máme doufat v Hospodina celým svým srdcem a nespoléhat se na vlastní rozum. Když si toto dokážeme uvědomit, stane se náš život daleko jednodušším, protože veškerá lidská ustaranost působí opravdu jen a jen trápení.
Přeji vám, abyste vždy dokázali potlačit starosti a spolehli se na Boha. Ten jediný nám dokáže dát ten správný odpočinek. Haleluja!

Petr Kárník (Litoměřice) 

pondělí - 26. dubna Mt 7,1-6

Kritický vůči jiným, nekritický vůči sobě

Jak to, že vidíš třísku v oku svého bratra, ale trám ve vlastním oku nepozoruješ? (Mt 7,3)

Ježíšovo kázání na hoře pokračuje tvrdými a nesmlouvavými slovy. Proč tak nekompromisní důraz ve věcech i dnes docela běžných a častých? Nesuďte! Soudíte, budete souzeni, jak jiným měříte, tak Bůh naměří vám. Tady opravdu končí legrace. 
Slova Pána Ježíše míří obrazně řečeno vzhůru i dolů. Dole je pokrytec s trámem v oku, s falešným metrem a soudem, který mu nepřísluší. Pokrytectví je návyková droga. Jako každá jiná droga ničí, co je svaté, znehodnocuje, co je vzácné, a nakonec zničí toho, kdo ji užívá. Jak často se z těchto hlubin zla a bezbožnosti ozývá otřepané: já nic, já muzikant. To všechno oni!
Vzhůru míří cesta odsouzeného Ježíše ulicemi Jeruzaléma. Zastavil se u vladaře Piláta, který v té absurdní situaci prohlásil: „Já na tomto člověku žádnou vinu neshledávám.“ (L 23,4) Později na popravišti jeden ze zločinců na kříži vedle Ježíše řekl téměř prorocky svému kumpánovi: „My jsme odsouzeni spravedlivě, dostáváme zaslouženou odplatu, ale ON nic zlého neudělal.“ (L 23,41). Jedině On nevinný má právo nás provinilé lidi soudit. A div se světe, Bůh ho neposlal na svět, aby svět soudil, ale aby skrze něj byl svět spasen (J 5,22).
Nějak mi nejde z mysli ten pokrytec. Je to větší padouch než ten vyznávající zločinec ukřižovaný s Kristem? Odsoudím ho, a tím i sám sebe? Zločinci vedle Ježíše byla poskytnuta šance. Využil ji. Nesuďte. Co myslíte, nemohlo by to být jedenácté přikázání? 

Jan Jariabka (Ostrava)

úterý - 27. dubna Mt 7,7-11

Vytrvalé modlitby nezůstanou bez odpovědi

Proste, a bude vám dáno; hledejte, a naleznete; tlučte, a bude vám otevřeno. (Mt 7,7)

Říká se, že Pán Ježíš užíval obrazy a přirovnání z běžného života. Myslím, že obrazy v našem textu z běžného života poněkud uhýbají. Kolikrát jsme za něco prosili a nedostali to, jak často bylo naše hledání marné a kolik dveří, na které jsme tloukli, se neotevřelo. 
Nechtěl a nechce Pán Ježíš svými výroky obrátit naši pozornost jinam než na každodenní život? Třeba tam, nebo lépe k Tomu, kdo prosby vyslýchá, hledání naplňuje a dveře otvírá? „Čím spíše váš Otec v nebesích dá dobré dary těm, kdo ho prosí!“ 
Slova Ježíše jsou doslova napěchována různými významy. To platí i o dnešním textu:
Chléb a ryba. To přece připomíná dvojí nasycení zástupů Ježíšem a něco, co k tomu neoddělitelně patří: přinést k Pánu Ježíši v důvěře třeba jen to málo, co máme. Máte jen pět chlebů a dvě ryby? Nevadí, Otec v nebesích umí velmi dobře násobit.
Chléb podruhé: Při poslední večeři vzal Ježíš chléb, lámal jej a řekl: „Toto jest mé tělo, které se za vás vydává.“ I to nám dává Otec v nebesích.
Kdo prosí, hledá a klepe, ten věří. A kdo věří, ten prosí, hledá a klepe. Nám, kteří jsme zlí (nakaženi a zkaženi hříchem), dal a dává Otec v nebesích dobré, ba to nejlepší - svého jediného syna, aby žádný, kdo v něho věří, nezahynul, ale měl život věčný.
Co dává nebeský Otec, nenajdeme nikde jinde.

Jan Jariabka (Ostrava)

středa - 28. dubna Ř 13,7-14

Zlaté pravidlo jednání

Jak byste chtěli, aby lidé jednali s vámi, tak vy ve všem jednejte s nimi; v tom je celý Zákon i Proroci. (Mt 7,12)

Jsme zavaleni radami a pravidly - jak být úspěšný, úspěšná, jak se zbavit kopřivky, jak levně nakoupit a co dělat, když do země narazí obří kometa. Kupa rad, přes které není vidět život. Proto si snad někteří vytvořili vlastní generální pravidlo: neřídit se žádným pravidlem (což je logický nesmysl). Z deště pod okap, říkávala moje maminka.
Zástup, ke kterému kdysi dávno z nějaké hory v Galilei promlouval Ježíš z Nazareta, byl na tom o trochu lépe než my jen proto, že neměli internet a sdělovací prostředky. Copak 248 přikázání a zákazů téměř jako pracovních dnů v roce je málo? 
V proudu Ježíšových slov v jednom okamžiku skutečně zaznělo pravidlo. Neřekl bych, že nové. Bylo to hodně dávno před Ježíšovým vystoupením, co jinými slovy, ale prakticky totéž, řekl sám Hospodin Mojžíšovi a lidu. „Budeš milovat svého bližního jako sebe samého.“ (Lv 19,18) Proč to tedy Pán Ježíš opakoval? Aby byl zákon naplněn správným počtem pravidel? Ne! Aby byl zákon naplněn uskutečňováním, činěním tohoto pravidla.
Kolosální úkol. Ale když se ho kdysi před námi zhostil úspěšně Ježíš Kristus (Mt 5,17), proč bychom to s ním nezkusili i my? Mimochodem, všimli jste si, že to zlaté pravidlo jednání klade odpovědnost na nás, na jednající? Ano, my máme milovat své bližní. Bylo by krásné, kdyby to platilo i obráceně, ale o to se musí postarat naši bližní.

Jan Jariabka (Ostrava)

čtvrtek - 29. dubna Mt 19,27-30

Hledej cestu, která vede k životu 

Vejděte těsnou branou; prostorná je brána a široká cesta, která vede do záhuby; a mnoho je těch, kdo tudy vcházejí. Těsná je brána a úzká cesta, která vede k životu, a málokdo ji nalézá. (Mt 7,13-14) 

Mám rád široké cesty. Dálnice o dvou a více jízdních pruzích je proto pro mne ideální volbou. Preferuji také široké brány, ve kterých se pohodlně mohou míjet dvě auta. Takovou branou přijíždím do svého zaměstnání. Znám ale i opak. Úzké cesty, na kterých je bezpečnější značně snížit rychlost, míjím-li se s protijedoucím vozidlem. Znám i úzká garážová vrata, ve kterých při vjezdu zbývá na obou stranách jen pár centimetrů. Obojí není příjemné. Přál bych si proto, aby i cesta k životu vedla širokou cestou a byla zakončena prostornou branou. 
Z dnešního textu se však dozvídáme, že Pán Ježíš to ustanovil jinak. Nemáme právo ptát se proč? On to ví. Pán Ježíš nám nikde neslibuje, že cesta za ním bude pohodlná a bez komplikací. Ze svědectví Bible a z našich zkušeností naopak zjišťujeme, že cesta za ním často vyžaduje sebezapření a potřebu přinášet oběti. Je-li určité nepohodlí jedinou obětí na cestě k životu, děkujme za to. Dnešní text je pro nás výzvou. Pán Ježíš nás volá k hledání cesty k životu a přitom prohlašuje, že jedině On je tou cestou do Božího království. Jdeme-li za ním, nalezneme život. To vyžaduje z naší strany poslušnost. Cíl cesty - věčný život s ním - stojí za to! Děkujme za možnost volby. Děkujme za přesně definovaný konec každé z cest. Děkujme, že nás i dnes miluje, proto nás zve k tomu, co je pro nás nejlepší. 

Tomáš Orlík (Ostrava)

pátek - 30. dubna Mt 7,15-20

Skutky prozrazují, co je v srdci 

Dobrý strom nemůže nést špatné ovoce a špatný strom nemůže nést dobré ovoce. (Mt 7,18) 

Každý strom lze identifikovat podle několika rysů: tvaru koruny, kůry, listu a plodu. Nejprůkaznějším poznávacím rysem je právě plod. Bůh to ve své moudrosti ustanovil tak, že každý strom nese své vlastní plody a ne plody jiného stromu. Proto jej lze podle plodu s jistotou pojmenovat. Tato zákonitost (každý strom má svůj plod) platí také pro člověka. Jaký člověk je, co je v jeho srdci, o tom svědčí jeho ovoce. Viditelným ovocem každého člověka jsou slova a skutky. Lidem neviditelné pak myšlenky. Bůh svou církev, tedy jednotlivé sbory, varuje před falešnými proroky. Před všemi, kteří přinášejí jiné učení než to, které nacházíme v Bibli. Abychom takové proroky bezpečně poznali a nenechali se jimi svést, dává nám Bůh radu: „Poznáte je po jejich ovoci.“ (Mt 7,20) Zkoumejme jejich slova, podobně jako Židé v Beroji pečlivě a každodenně zkoumali slova apoštola Pavla (Sk 17,11). Zaměřme se na jejich skutky, abychom poznali, co je v jejich srdci. Děkujme Bohu, který nás díky své lásce varuje před každým nebezpečím. Děkujme, že nám v Písmu dává rady, jak lze nebezpečí poznat a jak se mu vyhnout. Nakonec Boží rada pro každého: „Především střež své srdce, neboť z něho vychází život.“ (Př 4,23) 

Tomáš Orlík (Ostrava)

sobota - 1. května Mt 7,21-23

Zázraky nemohou nahradit poslušnost Bohu 

Ne každý, kdo mi říká „Pane, Pane“, vejde do království nebeského; ale ten, kdo činí vůli mého Otce v nebesích. (Mt 7,21)

Mám za to, že nadpis úvahy docela dobře vyjadřuje myšlenku daných veršů. Zázraky = mocné, velké skutky opravdu nemohou nahradit poslušnost Bohu, vztah s Bohem. U tohoto textu mě vždy napadla otázka, jak někdo, kdo ve jménu Boha či Krista učinil velké věci, nakonec nebude v Božím království? My lidé dáme na velké skutky. Poměřujeme jimi lidskou osobnost, dobrotu, spravedlnost, zbožnost apod. Anebo si velkými činy chceme získat uznání od ostatních, či dokonce od Boha. Ale Bůh hodnotí jinak, hlouběji. Nejde Mu jen o ty činy, jejich velikost a rozsah, avšak zkoumá také naše motivy a pohnutky, naše srdce. 
Takže klíčový je vztah s Bohem skrze Ježíše Krista (v. 23říká „neznal“). Bez Krista v srdci, bez osobní znalosti Ježíše je vše jen náboženským skutkem a sebeklamem. Do Božího království vejdeme jen skrze Krista! Mám obavu o Evropu. Hlásíme se ke křesťanským hodnotám, konáme sociální programy, dokonce mnozí patří k nějaké církevní denominaci, ale kolik Evropanů má ve skutečnosti vztah s Ježíšem? 
Pokud jsi ještě nepoznal(a) Ježíše, v modlitbě ho oslov a přijmi jej, to je jediná cesta do nebe. Pokud ho už znáš, tak pamatuj, že víra působí i poslušnost. Poslušnost Jeho vůli, Jeho slovu. „Neboť beze mne nemůžete činit nic.“ (J 15,5). 

Jiří Marek (Ostrava)

neděle - 2. května Mt 7,24-29

Moudrý bere vážně Boží slovo 

Každý, kdo slyší tato má slova a plní je, bude podobný moudrému muži, který postavil svůj dům na skále. Pak padl déšť, přišly záplavy, strhly se vichřice a udeřily na ten dům, ale ten nespadl, protože byl založen na skále. (Mt 7,24-25; B21)

,Nemusíme být stavebními odborníky, abychom chápali toto mistrné podobenství. Dva muži představují dva typy člověka podle toho, jak reagují na Boží slovo (Ježíšovo poselství). Ten, který ho poslouchá a řídí se jím, je jako moudrý, rozvážný stavitel. Ten ví, že základ domu je důležitý. Staví na pevném podkladu, na stabilních základech. Taková stavba pak vydrží i nečas. A ten druhý představuje člověka, který se Božím slovem neřídí. Je naopak pošetilým, bláznivým stavitelem. Se základy si vůbec neláme hlavu, stabilita nestabilita. Potom ten dům ale nic nevydrží a spadne. 
Skála jako obraz pevného, stabilního základu a písek nepevného, nestabilního základu. Obrazně Ježíš mluví o našich životech a ptá se nás, na čem, na jakém základě stavíme? Protože přicházejí i bouře, obraz těžkostí, a ty našimi životy zatřesou. A rozhodující bude onen základ! Nikdo přece nechce prožít pád, zhroucení. Z hlediska věčnosti je nejlepší náš život postavit na skále Božího slova, na Ježíši, pak ustojíme všechny bouře (to ale neznamená, že se nám bude vždy jen dařit). 
Všimněme si ještě, že nestačí jen slovo slyšet. V podobenství oba stavitelé slyšeli, ale jen ten první ho bral vážně. Ježíš ho označil za moudrého. Buďme tedy moudrými staviteli a berme Boží slovo vážně. „Tím slovem je ale potřeba se řídit - nenamlouvejte si, že mu stačí naslouchat!“ (Jk 1,22; B21)

Jiří Marek (Ostrava)

pondělí - 3. května Ž 1

Je správné jít proti proudu

Hospodin zná cestu spravedlivých, ale cesta svévolníků vede do záhuby. (Ž 1,6)

Sáhněme si do duše a položme si otázku: „Kdo z nás by chtěl být dobrovolně outsider?“ Dovolím si říci, že rozhodně většina z nás ne! Lišit se od ostatních není vždy příjemné. Zahrnuje to velkou, ne vždy zcela žádanou, pozornost.
Své si jako outsider zažila i jedna světově známá populární zpěvačka, která byla ve svém dětství dokonce šikanována. A to proto, že byla jiná. Její vytrvalost ovšem přinesla své ovoce a v této době je jednou z nejvíce oceňovaných umělkyň světa. Její sláva a velká podpora ze strany fanoušků a manžela jí nyní vynahrazují špatné vzpomínky z dospívání.
Tak je to i s námi, častokrát býváme mezi lidmi označováni jako „ti jiní“. Třeba jen tím, že nám nepřijde správné se opíjet nebo že bereme svatbu jako posvátný svazek před Bohem. My ale víme, že za tím stojí něco hlubšího. Jít proti proudu, a tím naplňovat Boží vůli, se vyplatí. Bůh má pro každého z nás připraveno něco mnohem lepšího, než si jen umíme představit. Právě když se budeme řídit tím, co nám říká náš milostivý Otec, můžeme získat velké požehnání.
Přesně jak uvádí náš text: „Hospodin zná cestu spravedlivých, ale cesta svévolníků vede do záhuby.“
Přeji nám všem, abychom vydrželi s Bohem na cestě spravedlivých.

Vladimír Kučera (Teplá)

úterý - 4. května Ž 2

Rozumní s bázní slouží Hospodinu

Nuže, králové, mějte rozum, dejte na výstrahu, soudcové země! Služte Hospodinu s bázní a jásejte s chvěním. (Ž 2,10-11)

Dnešní text hovoří o lidském rozumu a jeho správném použití. Pokud je řeč o rozumu, spíše nám na mysli vytane text z knihy Přísloví: „Důvěřuj Hospodinu celým srdcem, na svou rozumnost nespoléhej.“ Nespoléhat se na svou rozumnost však neznamená nepoužívat rozum. Člověk nebyl stvořen jako robot, který nemá rozum a chová se jen podle toho, jak je naprogramován. Bůh nás vybízí k tomu, abychom rozum používali správně. Jak tedy poznáme, že jsme rozumní? Odpověď na tuto otázku nacházíme ve slovech: „Služte Hospodinu s bázní a jásejte s chvěním.“ 
Rozumný člověk je tedy ten, který se obrátil a jde po Hospodinově cestě. O takovém čteme v Přísloví 3,13-18: „Blaze člověku, jenž našel moudrost, člověku, jenž došel rozumnosti. Nabýt jí je lepší než nabýt stříbra, její výnos je nad ryzí zlato. Je drahocennější než perly, nevyrovnají se jí žádné skvosty. V její pravici je dlouhověkost, v její levici bohatství a čest. Její cesty vedou k blaženosti, všechny její stezky ku pokoji. Stromem života je těm, kdo se jí chopí, blaze těm, kdo se jí drží.“

Robert Matala (Teplá)

středa - 5. května Ž 3

Pokojný spánek spoléhajících na Hospodina

Ulehnu, usnu a probudím se, neboť Hospodin mě podepírá. (Ž 3,6)

Tento žalm je žalozpěvem Hospodinu. Obsahem žalmu je usilovné vzývání Boha, popis problémů, ujištění o důvěře v Boha, žádost o pomoc, vyjádření chvály a díkůvzdání. Bůh chce, aby k němu jeho lid volal v čase potřeb. Vydáme-li svůj život Bohu, který nás chrání, zaopatřuje a je naší slávou, zakusíme jeho milost a přítomnost. To nám umožní povznést se nad řadu problémů, těžkostí a životních trápení, které jsou příčinou špatného spánku. Bůh nás v šestém verši ujišťuje: „Ulehnu, usnu.“
Jsme ujištěni o jeho věrnosti, můžeme uléhat v pokoji s jistotou, že slyší, když k němu pozvedáme hlas, ON odpovídá a ujišťuje nás, že přes všechna trápení můžeme bezpečně uléhat a spát. Máme ujištění, že nás Bůh zachová a ochrání od zlého a zahalí milostí i ve spánku. Dopřává svému milému spánek. Je to Boží vůle, abychom se těšili z pokojného spánku a života bez úzkostí (Mt 6,25-34; Fp 4,6). 
„Nadarmo časně vstáváte… zatímco Bůh dopřává svému milému spánek.“ (Ž 127,2) Původně se toto vstávání a vysedávání týkalo zbožných praktik - náboženského konání. Tímto úsilím si někteří Izraelci chtěli zajistit Boží náklonnost. Nebyli si jisti, že je Bůh má rád. Chtěli si požehnání zasloužit svojí aktivitou a oběťmi a nezakoušeli odpočinek a pokoj.
Bůh dopřává svému milému spánek. Pán Bůh dává svým milým dary a požehnání ve spánku, totiž během spánku, v průběhu spánku. Adamovi daroval ženu Evu během hlubokého spánku, kdy nemohl nic ovlivnit. Eva zde byla bez Adamova přičinění a úsilí. Bůh mu ji dal. Jákob dostal zaslíbení ve snu, když spal (Gn 28,15).
Se svou milostí přišel Bůh i k Šalamounovi. „V Gibeónu se Šalamounovi ukázal v noci ve snu Hospodin. Bůh řekl: Žádej, co ti mám dát...“ (1Kr 3,5-7)
Svému milému. Tomu, který je s Bohem spojen láskou. Pán Bůh dává všechno z milosti - spánek, odpočinek i jistotu. Nedůvěra v Boží lásku vede k úzkosti a úzkost nás okrádá o spánek. Křesťanství je o vztahu lásky. Když zmizí láska, život víry upadne. Bůh nám žehná, i když spíme.
 
Karel Křehký (Teplá)

čtvrtek - 6. května Ž 4

Radost z Boží blízkosti je nade vše

Mému srdci dáváš větší radost, než mívají oni z hojných žní a vinobraní. (Ž 4,8)

Ve světě plném nejistot je velmi důležité si znovu a znovu připomínat, co je základem našeho života, na čem stojíme, čemu věříme, co je podstatné, a co nikoliv. 
Král David nám zde připomíná, na čem skutečně záleží a co je pro naše životy nejdůležitější. Boží blízkost, vztah s Bohem. Koneckonců, pro to jsme i byli stvořeni, jak nás informuje první kniha Bible. Až náš hřích tento stav narušil. Ježíš zemřel na kříži, aby nám umožnil cestu zpět. Abychom se mohli vrátit k Bohu, do vztahu, pro který jsme byli stvořeni. Aby tak naše srdce bylo naplněno radostí a pokojem, který z tohoto vztahu pramení a který se nedá získat nikde jinde. 
Radost pramenící z Boží blízkosti je větší než jakákoliv jiná radost - z úspěchů, ze všech dobrých darů, které dostáváme, z našich blízkých, a dokonce i z Božího požehnání. Ano, máme se z toho všeho radovat, být za to vděční a děkovat. Přesto David nám zde připomíná, že Boží blízkost sama o sobě toto vše převyšuje. 
Pamatujme na to i na počátku dnešního dne, když se budeme modlit, když budeme dávat naše životy a životy lidí okolo nás do Božích rukou. Neprosme jen o Boží požehnání nebo vysvobození z těžkostí, ale především o trvalou a vědomou Boží blízkost. Prosme, abychom mohli mít stejnou zkušenost jako David a mohli společně s žalmistou vyznávat:
„Já však chci být ustavičně s tebou, uchopils mě za pravici, povedeš mě podle svého rozhodnutí a pak do slávy mě přijmeš. Koho bych měl na nebesích? A na zemi v nikom kromě tebe nemám zalíbení. Ač mé tělo i mé srdce chřadne, Bůh bude navěky skála mého srdce a můj podíl.” (Ž 73,23-26)

Michal Steklý (Teplá)

pátek - 7. května Ž 5

Boží ochrana je důvodem k jeho oslavě

Ať se zaradují všichni, kdo se k tobě utíkají; věčně budou plesat, když je budeš chránit, jásotem tě budou oslavovat ti, kdo milují tvé jméno. (Ž 5,12)

Pátý žalm jsem si k napsání úvahy z nabízených témat vybral, protože jej mám rád. Je pravda, že mě nikdy nepřinutil vstávat časně, abych hned z rána přicházel k Pánu Ježíši, jak o tom David píše ve čtvrtém verši. Ale vždy pro mě byl připomínkou toho, že na vztahu s Bohem je třeba každodenně pracovat. 
Z toho co víme o Davidovi z Bible, si jistě umíme představit, že David nejednou zažíval těžké chvíle. Dost možná nejednou ho opustili i jeho nejbližší. A v tomto žalmu jako by nám ukazoval cestu, jak se v takových situacích chovat: Hledá posilu v Bohu. A moc se mi líbí, jak to dělá - vylévá před ním své srdce. Na nic si nehraje a mluví s ním na rovinu, předkládá problémy, které ho zrovna v tu chvíli tíží. 
Tyto řádky píšu v době koronavirové pandemie, která zasáhla svět a téměř doslova zastavila naše normální fungování na zemi. A jsem přesvědčen, že i v této době platí, že ti, kdo mají v Bohu útočiště, se skutečně mohou radovat a to už nyní! Člověk vykoupený, který opravdu věří v Ježíše Krista ukřižovaného za naše hříchy, má dost důvodů k radosti i tehdy, když je zesměšňován, urážen, opuštěn, ale i ohrožován smrtelnou nákazou. 
Když jsem přicházel na své první staršovstvo, bylo to na začátku zákazů, které nás měly od viru ochránit. Dopoledne jsme ve sboru poprvé neměli shromáždění a já netušil, zda bratřím ruku podat či od tohoto našeho zvyku upustit. Z ostychu mě vyvedl jeden bratr, který mi ruku podal se slovy: „Co se mi může stát horšího, než že budu v nebi o něco dřív.“ 
Uvědomil jsem si, že je to tak, jak se píše ve dvanáctém verši. Skutečně směřujeme do věčnosti, kde budeme už navěky jásat. Ještě tam nejsme, ale víme, komu jsme uvěřili a kam kráčíme.

Milan Trávníček (Teplá)

sobota - 8. května Ž 6

Volání k Hospodinu v těžké životní situaci

Smiluj se nade mnou, Hospodine, chřadnu, Hospodine, uzdrav mě, mé kosti trnou děsem. (Ž 6,3)

Pánu Ježíši jsem vydala život ve svých dvaceti letech a již tři roky poté jsem prožila velice těžkou životní zkoušku. Můj otec vážně onemocněl. Tato situace byla pro mne i mé sestry velice obtížná. 
Poté, co nám v útlém dětství zemřela maminka a později i babička, vychovával nás otec sám. Byl pro mne nejdůležitějším člověkem. Synonymem jistoty a bezpečí. Když jsem při jedné návštěvě v nemocnici pochopila, že tatínek umírá, má životní jistota byla silně otřesena. V této těžké situaci jsem začala volat k Hospodinu. Z celého srdce jsem prosila za zázrak milosti spasení pro mého otce i jistotu pro mne, že je Ježíš se mnou a můj život se mu nevymknul z rukou. A stal se zázrak. Ještě tu noc se v mém srdci rozprostřel obdivuhodný pokoj spolu s jistotou, že Ježíš vyslyšel mé volání a tatínek je v jeho rukách. Sama jsem byla velice posílena ujištěním, že je Ježíš blízko, ví o mně a říká mi: „Důvěřuj mi bez ohledu na okolnosti. Jsem stále s tebou.“
Ježíš je věrný. Na to se můžeme spolehnout i dnešní den, bez ohledu na to, co prožíváme.

Věra Steklá (Teplá)

neděle - 9. května Ž 7

Jistota, že budu chválit Hospodina za jeho pomoc

Budu vzdávat chválu Hospodinu, že je spravedlivý, budu zpívat žalmy jménu Hospodina, Boha nejvyššího. (Ž 7,18)

Čteme, že žalmista „bude vzdávat chválu“. To je ale vyvrcholením všeho předcházejícího.
Prožívá totiž nesnadné údobí života. Je osočován a tupen, nevíme, zda králem Saulem nebo Šimeím (2S 16,5-8). Když čteme dále, dozvíme se, že Abíšaj, syn Serújin, se krále zastal.
Ten to odmítá slovy: „On zlořečí, protože mu Hospodin řekl: Zlořeč Davidovi.“ (2S 16,10b)
Proč má tuto jistotu? Uvědomuje si, že i on je možná viník (Ž 7,4-5). I negativní situace nám mohou pomoci „odhalit naše nitro“. Proto také říká v prvém verši: „K tobě se utíkám“ a ve druhé polovině desátého verše: „Bože spravedlivý, jenž zkoumáš srdce i ledví.“ I když „Každý den má Bůh proč vzplanout hněvem,“ jak čteme ve verši 12b, žalmista vyznává, že „Bůh je spravedlivý soudce“. Proč, protože soud provádí na „výšině“ (v.8b).
Na výšině zvané Golgota. Tam Bůh vykonal spravedlivý soud nad každým z nás na svém Synu, jak píše Iz 53,4-6. Chceš mít srdce plné chvály navzdory okolnostem, pak „ utíkej“ k Pánu Ježíši Kristu. Vyznej svou vinu, svěř mu svůj život a z tvých úst i srdce se bude k Bohu vznášet chvála.
Určitě máš na srdci hodně věcí, které chceš dnes Bohu sdělit, ale přemýšlel jsi někdy nad tím, co by Pán Bůh chtěl od Tebe slyšet?

Jaroslav Pospíšil (Teplá)

pondělí - 10. května Ž 8

Pro Hospodina je člověk nesmírně důležitý

Vidím tvá nebesa, dílo tvých prstů, měsíc a hvězdy, jež jsi tam upevnil. Co je člověk, že na něho pamatuješ, syn člověka, že se ho ujímáš? (Ž 8,4-5)

Jsme součástí nádherného, majestátního, nepochopitelného a neuchopitelného Božího stvoření. Je všude okolo nás. Může se ovšem stát, že okolnosti reálného života, každodenní starosti, trápení, žal nebo bolest naše vnímání otupí a my ani neregistrujeme tu všechnu nádheru a velebnost okolo nás. Když ale dokážeme překonat těžkosti a přízemnost, které nás poutají k zemi, když dokážeme pozvednout hlavu a vzhlédnout vzhůru k obloze, dokážeme si uvědomit, kdo za tím vším stojí. Dokážeme z hloubi své mysli a svého srdce říci tak jako autor tohoto Žalmu: „Vidím tvá nebesa, dílo tvých prstů, měsíc a hvězdy, jež jsi tam upevnil.“ Přitom naše poznání vesmíru, opřené o poznání současné vědy, je mnohokrát větší, než bylo žalmistovo. On nevěděl nic o rychlosti světla, mezihvězdných vzdálenostech, o hvězdokupách a černých dírách. Téměř by se dalo říci, že v porovnání s naším poznáním neměl nad čím žasnout. Když ale přes to všechno dokážeme žasnout jako žalmista, tak nezbývá nic jiného, než zvolat ten druhý verš: „Co je člověk, že na něho pamatuješ, syn člověka, že se ho ujímáš?“ Pouhé nic jsme v porovnání s velikostí a velebností stvoření, které je všude kolem. Je to jen těžko pochopitelné. A my máme tu nádhernou výsadu, že Stvořitel toho všeho má na paměti každý den každého z nás. A nejen to! Dokonce nás ujišťuje, že jsme předmětem Jeho nekonečné lásky. Nedá se to pochopit. Ale dá se tomu uvěřit. Když píšu toto zamyšlení, jsou dva týdny po velikonocích. Boží láska ke svému stvoření je láska k nám, Je tak velká a nepochopitelná, že Bůh přišel za námi, obětoval sám sebe a my můžeme být součástí velikonočního zázraku vzkříšení a nového života. Jediná adekvátní odpověď je odpověď žalmistova. Odpověď víry a důvěry našemu Stvořiteli. 

Karel Moravec (Vikýřovice) 

úterý - 11. května Ž 9

Spolehni se na Hospodina, On je tvou ochranou

Hospodin je zdeptanému nedobytným hradem, v dobách soužení je hradem nedobytným. V tebe nechť doufají, kdo znají tvé jméno. Vždyť ty, kdo se dotazují po tvé vůli, neopouštíš, Hospodine. (Ž 9,10-11)

Devátý žalm je chvalozpěvem. Je psán zvláštním způsobem jako „akrostichon“, to znamená, že jednotlivá dvojverší začínají vždy dalším písmenem hebrejské abecedy. Tato úprava některých žalmů byla zřejmě oblíbená. Nás však kromě formy má zaujmout především obsah tohoto nádherného žalmu. Žalmista vzdává Hospodinu chválu za podivuhodnou ochranu. Právě on se pohybuje ve velmi nebezpečných situacích, obklopen svými nepřáteli. Proto dobře rozumí každému člověku, který se cítí zdeptán v dobách soužení. Jeho svědectví je věrohodné, prosté všech zbožných frází. I když jsme vděčni za to, že v přítomné době u nás nezuří válka, procházíme i my různými životními zkouškami. Právě v době, kdy píši tuto úvahu, zuří nejen v naší zemi nepřítel - epidemie zvaná „koronavirus“. Jsme svědky toho, jak tato pandemie náhle a nečekaně ochromila tento svět a vrhla lidstvo do strachu a obav. Co bude dál? Jsou tu však i jiné vážné nemoci, jsou tu i různé závislosti, které uvádějí mnohdy celé rodiny do všelijak těžkých situací. Také přicházejí nečekaně různá pokušení a člověka drtí jeho vlastní hřích. Jak tomu všemu čelit? V našem žalmu máme jedinečnou radu a odpověď. Smíme se uchýlit do nedobytného hradu! Vždyť sám Hospodin a skrze Ježíše Krista náš nebeský Otec je nám pevností, kam noha nepřítele vkročit nemůže. U Něj, v jeho laskavé náruči smíme okoušet bezpečí. Jen v důvěře svěřujme svůj život Bohu, který nás nikdy neopustí. Věřme tomu a s žalmistou zpívejme chvalozpěvy vždycky!

Jan Pospíšil (Vikýřovice)
 
středa - 12. května Ž 10

Bezbožník nepočítá s Boží vševědoucností

Svévolník ve zpupném hněvu říká: „Bůh nic nevypátrá, Bůh tu není.“ Odtud všechny jeho pikle... Říkává si v srdci: „Mnou nic neotřese. Z pokolení do pokolení mě nepotká nic zlého.“ (Ž 10,4 a 6)

Pokud čteme uvedený žalm v ekumenickém překladu (ČEP), tak v něm slovo „bezbožník“ nenajdeme. Je však běžné v Bibli kralické. Když byl ČEP nový, tato změna se mi nelíbila. Obsahově je však slovo „svévolník“ velmi výstižné. Za bezbožníka jsme zpravidla považovali jen toho, kdo v Boha nevěří a žije tak, že to odsuzuje většina slušné společnosti. Jenže svévolníkem může být i ten, kdo o Pánu Bohu ví, dokonce slovně vyjadřuje svou víru, avšak nejedná podle Boží, ale své vůle. Připomeňme si svévolné jednání izraelského krále Achaba a jeho manželky Jezábel. Již to, že si Achab vzal pohanskou princeznu Jezábel za manželku, bylo v rozporu s Boží vůlí. Nadto rozšířil modloslužbu (viz 1Kr 16, 30 až 33). A co jeho touha po vinici Nábota Jizreelského, jeho hněv, úkladná vražda Nábota, jak to popisuje 21. kapitola 1. knihy Královské! Achaba nelze považovat za toho, který Boží vůli neznal. Vždyť se s ním nejednou setkával Hospodinův prorok Elijáš a na jeho hříchy ho upozorňoval. Přesto jednal svévolně. Na svou svévoli doplatil. Jezábel také. Dokonce byli vyvražděni Achabovi potomci a jeho příznivci (2Kr 10). Boží trest dopadl na celý rod velmi tvrdě.
Otevřeme-li Nový zákon, setkáme se mnohokrát s varováním před svévolným jednáním, i když slovo bezbožnost ani svévole tam není použito. Pán Ježíš varuje i před tím, co svévolnému jednání předchází. Dokonce říká: „Ne každý, kdo mi říká ,Pane, Pane‘, vejde do království nebeského; ale ten, kdo činí vůli mého Otce v nebesích.“ (Mt 7,21-23) 
Nehrozí nejednou i nám, že budeme jednat svévolně? Nechceme nejednou prosadit svou vůli, i když víme, co je Boží vůle pro nás? 

Dobroslav Stehlík (Vikýřovice)

čtvrtek - 13. května Ž 11

Hospodin důkladně zná každého

Hospodin zkušuje spravedlivého, bezbožníka pak a milujícího nepravost nenávidí duše jeho. Nebo Hospodin spravedlivý jest, spravedlnost miluje, na upřímného oči jeho patří. (Ž 11,5 a 7; Kral.)

Jestliže nám žalmista sděluje, že Hospodin zkušuje (zkoumá) spravedlivého, znamená to také ptát se, proč to asi dělá. A zde obecně platí, že jestliže se něco zkoumá, děje se to proto, aby se to poznalo. V tomto případě jde o to, že když Pán Bůh zkoumá spravedlivého, pak je to jedině (a logicky) proto, aby jej poznal. Tedy aby si ověřil jeho spravedlnost, aby znovu zjistil, jestli ta spravedlnost ještě trvá, či již třeba tento zkoumaný není spravedlivým. A to proto, jak to vysvětluje 5. verš dále, že „bezbožníka a milovníka nepravosti on nenávidí“. Takže Bůh zkoumá. Možná to slovo "zkušuje" v kralickém překladu znamená, že posílá zkoušky, aby zjistil, jak na tom ten který spravedlivý je. A to je pro člověka velmi důležitá informace. Bůh totiž chce poznat, jaký člověk je, aby věděl, jak se k němu má chovat. A protože člověka miluje, posílá mu informaci o tom, jaký je On a jaký má k tomu kterému člověku vztah. Protože je spravedlivý (tedy správně jednající a správné jednání milující), musí nenávidět toho, kdo je bezbožník. Ale spravedlivý, tedy člověk spravedlivý, jednající upřímně a bez přetvářek, i když člověk třeba hřešící, ale zároveň i hřích vyznávající, bude žít v Boží patrnosti, v Boží lásce.
Žalmista napsal svůj žalm a sdělil nám velmi důležité informace. Jsou to informace o Pánu Bohu, o lidech, o tom, jaký je On a jak s lidmi jedná. Co se dělá s informacemi? To co turisté, kteří v horách přišli k cedulce s textem: „POZOR! Ještě krok a po pár vteřinách letu se ocitnete v nebi...nebo v pekle.“ Mohli sdělení poslechnout a vrátit se. Nebo si něco pomyslet o dobrém vtipu a vykročit chutě vpřed. Co uděláme my? Správným rozhodnutím a možná i zkouškám se asi ani dnes nevyhneme. Můžeme se ale za ně modlit.

Jiří Pospíšil (Vikýřovice)

pátek - 14. května Ž 12

Zbožný není vydán všanc bezbožníkům

Hospodine, pomoz! Se zbožným je konec, berou za své věrní mezi lidmi. (Ž 12,2) Ty je, Hospodine, budeš střežit, navěky nás budeš chránit před tím pokolením. (Ž 12,8)

Popis reálného stavu duchovního úpadku v době krále Saula nebo obraz dnešní doby. David, skladatel tohoto žalmu, v něm odráží každodenní realitu svého života. Neustálé pronásledování králem Saulem jej zahání do pouště, do údolí stínu smrti. Obklíčen vojskem ze všech stran, bez šance uniknout ze smrtelného nebezpečí, zahnán do kouta. Klade si otázky: „Kdo mě zachrání? Nastávají nyní poslední okamžiky mého života? Takto v údolí stínu smrti nastane můj konec? Nyní já, který jsem se neprovinil, zahynu a pak i další vezmou za své? Zbude pak mezi lidem ještě někdo věrný, zachovávající tvá přikázání? Někdo, kdo by Tě mohl chválit, uctívat a sloužit Ti? Pomoz, Hospodine!“ Nyní se i my nacházíme v údolí stínu smrti, doba se nachyluje, fíkovník raší a brzy bude léto. Všude kolem jenom bezbožnost. Záplava násilí, sexuálních zvráceností, satanismu, modloslužby, přírodních katastrof v podobě sucha, kobylek, nebezpečných nemocí a všudypřítomný zápach smrti. Nacházíme se v údolí stínu smrti. Je to smrt tělesná nebo duchovní? Vůdcové církví, představení se scházejí v Jeruzalémě k páchání toho, co je ohavné před Hospodinem. Společné modlitby Bálům i Hospodinu. Všude okolo jenom bezbožnost. Obklíčení ze všech stran. Bude již se zbožným konec? Hospodine, pomoz! Hospodin zasáhl a Saul se musel ihned odebrat s vojskem na obranu napadeného království a hon na Davida ukončit. David vyvázl. Hospodin ho vytrhl ze Saulova obklíčení. V poslední vteřině. Zbožný byl zachráněn. Pán Bůh vytrhne i nás. Zachrání nás v době soužení. Zachrání nás před „pokolením“, které po tisíce let soustavně překrucuje a likviduje poselství kříže. Snaží se postupně drobnými každodenními úkony popřít, že Pán Ježíš je Boží Syn. On, který je jedinečnou obětí za naše hříchy. Vysmívají se tomu. My však víme, že budeme-li činit pokání a přijmeme Pána Ježíše za Krále svého života, budeme zachráněni. Již nečekej, rozhodni se dnes a teď. Nečekej a následuj Krále králů - Pána Ježíše, Spasitele. Hospodin bude střežit navěky své věrné. Čas vytržení je zde.

Daniel Obdržálek (Vikýřovice)

sobota - 15. května Ž 13

Dlouhé čekání, ale s jistotou Boží pomoci 

Já v tvé milosrdenství však doufám, moje srdce jásá nad tvou spásou. Budu zpívat Hospodinu, neboť se mě zastal. (Ž 13,6) 

Žalm 13 je typický žalozpěv. Žalmista se obrací na Hospodina s naléhavými dotazy, neboť se nachází ve smrtelném nebezpečí. Ale Bůh mu neodpovídá. Bůh mlčí. Čtyřikrát zazní otázka: „ …(jak) dlouho ještě?“ Zdá se, že se žalmista obrací na všechny čtyři světové strany, jako by hledal, kde se Hospodin ukryl. (Podobně zaznívá volání o pomoc i ve známém Ž 121, kde se žalmista obrací o pomoc k horám, přijde-li pomoc odtud.) Autor žalmu je opuštěn a zůstává odkázán sám na sebe. A neví si se sebou rady. Podobně se někdy cítíme i my. Nemáme, ke komu bychom se obrátili o radu, komu bychom se svěřili se svými starostmi a bolestmi. Není tu nikdo, kdo by odpověděl na naše proč? Proto jsou žalmy tak srozumitelné i pro lidi dnešní doby, neboť prožíváme stejné vnitřní zápasy, hledání. Tohoto žalmistova vnitřního rozkladu využívá nepřítel, aby ho přemohl a odvedl od Boha. Zloba nepřátel se víc a více šíří a ničí Boží dílo. Proto žalmista tím naléhavěji prosí Hospodina, aby zasáhl. Nemůže přece mlčet. I když v textu zaznívá lidská netrpělivost a strach z Božího prodlení, základním poselstvím žalmu je hluboká víra v Hospodinovu moc. Proto žalm nekončí v beznaději, ale radostným vyznáním víry a naděje: „Doufám v Hospodina!“ Svoji víru konkretizuje. Pevně doufá v Boží milosrdenství (hebrejsky chesed), neboť i žalmista zůstal věrný a zbožný (hebrejsky chasíd) vůči Hospodinu. Hebrejština tak krásně vyjadřuje ten vzájemný vztah člověka k Bohu a Boha k člověku pomocí slov, která mají stejný kořen (ch-s-d). Vyjadřuje tak hloubku vzájemného obecenství, které člověka a Boha nerozlučně spojuje. Odtud pramení žalmistova jistota v Boží záchranu i v tak těžkých zkouškách. Na závěr tak zazní jásot, chvalozpěv, píseň vděčnosti a oslavy Boha za jeho milosrdenství, slitování. Žalmista není ve svém utrpení už sám. Má při sobě někoho, kdo s ním nese jeho kříž (viz J 16,32).

Michal Petratur (Vikýřovice)

neděle - 16. května Ž 14

Trpké ovoce bezbožného života 

Což nevědí všichni, kdo páchají ničemnosti, kdo jedí můj lid, jako by jedli chleba, ti, kdo Hospodina nevzývají, že se jednou třást budou strachem? S pokolením spravedlivého je Bůh. (Ž 14,4-5) 

Lidi, kteří se staví proti Hospodinu, nazývá Starý zákon „svévolníky“. Neobvyklé označení „bloud“ (hebrejsky nabal) podle vykladačů snad směřuje k příběhu z 1 Sam 25, kde Nabal (Bloud) odmítl uznat Davida za pomazaného Hospodinova a tím se postavil proti samotnému Bohu. Věta „Bůh tu není“ neznamená ve Starém zákoně ateismus teoretický, ale praktický. O Boží existenci se nepochybovalo, ale za sporné byly považovány Boží zásahy do lidského života. Bůh někde je, ale do našeho života a světa nám nemluví…. Svévolník se Boha nebojí, protože s ním ve svém životě nepočítá. Přesto celý Starý zákon mluví tak jasně o tom, že Bůh je ten první i poslední, vždy přítomný, všemocný. Člověk může Boží působení nebo i jeho existenci popírat, ale nezmění tím nic na skutečnosti, že Bůh Bible je živý, skutečně jediný, který zůstal Bohem a Pánem přes všechno lidské nepřátelství, hřích a všechny dějinné zvraty. Hospodin z nebe vidí všechno a soudí všechny. Pánem je On a ne my. Lidé, kteří žijí v bludu, že Bůh nezasahuje, nejedná, se nedají poučit a dál zůstávají ve své zaslepenosti. Proti Bohu nic nezmůžou, ale jeho lid by chtěli zničit. Hospodin je ovšem útočištěm pro spravedlivého i celý jeho rod. Myslí se zde nejen na jednotlivce, ale i na společenství. Žalm končí touhou po Boží pomoci a důvěrou, že se Hospodin ujme svého lidu. Do popředí vystupuje Izrael jako celek, jako Boží lid, společenství víry. Není to jen zápas jednotlivce, muže víry, žalmisty, ale je to zápas celého společenství, aby bylo zachováno při životě a mohlo Bohu sloužit.

Michal Petratur (Vikýřovice)

pondělí - 17. května Sd 3,7-11

Duch Hospodinův spočinul na soudci Otnielovi 

I úpěli Izraelci k Hospodinu a Hospodin jim povolal vysvoboditele, aby je vysvobodil, Otniela syna Kenazova, mladšího bratra Kálebova. Na něm spočinul duch Hospodinův a on se ujal soudu nad Izraelem. (Sd 3,9-10a)

Otniel z pokolení Juda byl synovcem Káleba, který s Jozuem - jako zvědové - zhlédl zaslíbenou zemi před jejím obsazením Izraelem. Obsazení této země a její uhájení provázely boje s původními obyvateli. Otniel se těchto bojů zúčastnil a pro své pokolení Juda dobyl město Debír, za což obdržel od svého strýce Káleba manželku Aksu.
Otniel byl zkušený muž, a když Izrael volal k Hospodinu za vysvobození od aramejského krále Dvojříčí, kterým byl utlačován, Hospodin jej povolal jako vysvoboditele. Nebyly to jeho schopnosti, ale obdaření Duchem Hospodinovým, který na něm spočinul, proč se ujal soudu nad Izraelem. Vytrhl pak do boje proti aramejskému králi, kterého Hospodin vydal do jeho rukou.
Co je „to zlé v Hospodinových očích“ (v. 7) u jeho lidu dnešní doby? Tehdejší Izrael zapomněl na svého Boha a sloužil cizím bohům. To nebezpečí a možná i skutečnost toho je i při nás. Komu sloužíme? Volejme úpěnlivě k vysvoboditeli, kterého dal Hospodin. On bojoval za nás, bude v našich bojích s námi a nepřítel bude poražen.
Nehemiáš povzbuzuje obnovitele Jeruzaléma: „Bůh náš bude bojovat za nás“. Volejme také k Hospodinu, aby dal i do dnešní doby ty, kteří by se nechali povolat k zápasu, k boji za vysvobození své a svých bližních od všeho, co je zlé v Hospodinových očích i dnes uprostřed jeho lidu. Může to být každý z nás tam, kde se nacházíme. Využijme čas, dobu milosti, možná i zkušenosti z našich dosavadních zápasů a bojů jako Otniel, na kterém spočinul Duch Hospodinův.

Václav Černík (Cheb 1)

úterý - 18. května Mi 3,8-12

Duch Hospodinův zmocnil proroka Micheáše 

Já však jsem naplněn mocí, Duchem Hospodinovým, právem a bohatýrskou silou, abych mohl Jákobovi povědět o jeho nevěrnosti, Izraeli o jeho hříchu. (Mi 3,8) 

Nevěrnost Izraele, jeho představitelů i jeho proroků spočívala v mnohém: „Nenávidíte dobro, milujete zlo, vydíráte můj lid, svádíte jej!“ a ještě další věci uvádí prorok Micheáš. Proroci někdy podle okolností, které přinášely nebo nepřinášely prospěch, k některým mluvili o pokoji, proti jiným vyhlašovali svatý boj. Výsledkem bylo, že Hospodin neodpovídal, když k němu volali, skrýval před nimi svou tvář. Nastává noc bez vidění, tma bez prorokování.
Do této situace vstupuje prorok Micheáš se slovy: „Já však jsem naplněn mocí, Duchem Hospodinovým, právem, udatností, abych mohl Jákobovi povědět o jeho nevěrnosti, Izraeli o jeho hříchu.“ Potřebujeme být zmocněni Duchem Hospodinovým, abychom viděli nevěrnost, hřích nejprve u sebe. Jinak jednání, které se zdá výhodné, přínosné, dobré pro dnešek - obcházení práva, překrucování toho, co je přímé, bezpráví, jednání podle toho, co je výhodné, co přináší prospěch - přinese nakonec soud s jeho následky. Možná přitom můžeme i spoléhat na Hospodina a na jeho přítomnost uprostřed nás a na to, že na nás nepřijde nic zlého, jako tomu bylo u tehdejších představitelů domu Jákobova a vůdců izraelského domu. Těmi následky mohou být sutiny Jeruzaléma, hora Hospodinova zarostlá křovím - sutiny a místa zarostlá trním našich rodin, sborů, sborových stanic. Kéž by alespoň při někom z nás se mohlo naplnit to, co je psáno u Micheáše: „Já však jsem naplněn mocí, Duchem Hospodinovým, odvahou vidět a činit to, co je potřebné v našich životech, rodinách, sborech.“

Václav Černík (Cheb 1)

středa - 19. května Iz 44,1-8

Zaslíbení vylití Ducha Hospodinova na Izrael

Já vyleji vody v místa zprahlá žízní, bystřiny na suchou zemi. Já vyleji svého ducha na tvé potomstvo a své požehnání na ty, kteří z tebe vzejdou. (Iz 44,3)

Prorok Izaiáš (jméno znamená „Hospodin spasí“) pocházel z Jeruzaléma. Byl současníkem proroků Ozeáše a Micheáše a jako prorok vystoupil poprvé v roce 780 př.n.l. Prorokoval asi 40 roků za vlády králů Jotama, Achasa a Ezechiáše. Jeho proroctví se týkala především Judy - hříchu tohoto národa, soudu a odplaty - zajetí v Babyloně. Navzdory všemu negativnímu, o čem čteme v 1. - 39. kapitole, Izaiáš ukazuje, že Hospodin svůj lid neopouští.
Druhá část knihy Izaiáše, kap. 40 - 66, mluví o návratu z babylonského zajetí, o Boží lásce, která odpouští Izraeli z pouhé milosti. Bůh je věrný svým zaslíbením, ujišťuje Izraele, že jej miluje, je s ním, pomáhá mu (Iz 41,8-14). Čteme zde o Hospodinově „pomazaném“ služebníku, Mesiáši, který vykoná dílo spásy, a o novém Izraeli, který z tohoto díla vzejde. Hospodin svůj lid vykoupí, povede ho, nikdy ho neopustí (Iz 43,1-7).
V Iz 44,3 Hospodin zaslíbil nejen zavlažit vyprahlou zemi, ale i požehnat potomkům Izraele a vylít svého Ducha na tyto potomky. To, co Bůh ústy proroka slíbil, také splnil. Duch Hospodinův dává moudrost a rozumnost, přináší obnovu zpustošené země, do mravního chaosu uvádí Boží Duch řád a spravedlnost.
Apoštol Pavel se odvolává na proroka Izaiáše, aby vysvětlil začlenění pohanů do Božího lidu (Iz 11,10; Ř 9,27-30). Kniha Izaiáše je tak povzbuzením i pro nás, protože vidíme, že Pán Bůh svá zaslíbení plní a svůj lid miluje a chrání. Jestli uznáme Hospodina svým Pánem, přijmeme dar odpuštění z milosti v oběti Pána Ježíše Krista za naše hříchy. Staneme-li se Božími služebníky a necháme-li se řídit Božím Duchem, potom platí i pro nás ujištění Iz 44,6-8 a Iz 48,17-18.

Věra Černíková (Cheb 1)

čtvrtek - 20. května Jl 3,1-5

Zaslíbení vylití Ducha Hospodinova na každé tělo

Stane se potom: Vyleji svého ducha na každé tělo. Vaši synové i vaše dcery budou prorokovat, vaši starci budou mít sny, vaši jinoši budou mít prorocká vidění. Rovněž na otroky a otrokyně vyleji v oněch dnech svého ducha. (Jl 3,1-2)

Včera jsme si připomínali Boží zaslíbení vylití Ducha Hospodinova na Izrael, dnes si chceme připomenout proroctví Jóela o vylití Ducha Hospodinova na každé tělo. Prorok Jóel přibližuje situaci v Judsku, kdy po strašlivé pohromě kobylek přichází hladomor. Je to varovné poselství. Pokud se lidé nenavrátí k Hospodinu, nepokoří se před ním a nebudou činit pokání, budou potrestáni. Blíží se den Páně, den Božího hněvu a soudu, který bude veliký a hrozný (Jl 2,11). Hospodin slibuje těm, kteří změní své životy, obnovu úrody, zabezpečení (Jl 2,21-27) a obnovu duchovní (Jl 3,1-5). Pán vylije svého Ducha na každé tělo, na dcery, syny, mladé, staré, otroky, otrokyně, budou prorokovat, mít vidění… Vylití Ducha Hospodinova bude provázeno přírodními úkazy (Jl 3,1-4).
Slovy ze třetí kapitoly proroka Jóela uvedl Petr své kázání v Jeruzalémě o Letnicích, kdy Hospodin splnil své zaslíbení a seslal svého Ducha (Sk 2,17-21). V Jl 3,5 dále čteme o záchraně a přežití, Jóel se vrací ke Dni Páně a říká, kdo bude zachráněn.
I pro nás platí, že zachráněni budeme tehdy, pokud budeme činit pokání a navrátíme se k Bohu - Bůh může někdy k tomu, aby nás k sobě přitáhl, použít přírodu, smutek, nemoci.
V době, kdy se zamýšlím nad tímto textem, jsme uprostřed pandemie Covidu-19, viru, na který nemáme lék a na který umírají tisíce lidí po celém světě. Stejně jako Judsko za času Joela nás sužuje již několik let sucho. Kobylky sice zatím nemáme, ale máme myši. Není toto a řada dalších úkazů pro nás varováním a připomenutím, že Den Páně je blízko? Radujme se z toho, že Pán má pro nás již přes dva tisíce let připraven plán záchrany - obětoval za nás svého syna, Pána Ježíše Krista.
Odevzdejme svůj život plně Pánu Ježíši a nechme působit Ducha Svatého, aby nás vedl a řídil náš život. Buďme svědectvím o Boží lásce svému okolí.

Věra Černíková (Cheb 1)

pátek - 21. května J 14,15-27

Ježíšovo zaslíbení poslání Přímluvce

Milujete-li mne, budete zachovávat má přikázání; a já požádám Otce a on vám dá jiného Přímluvce, aby byl s vámi navěky - Ducha pravdy, kterého svět nemůže přijmout, poněvadž ho nevidí ani nezná. Vy jej znáte, neboť s vámi zůstává a ve vás bude. (J 14,15-17)

Pán Ježíš se loučí se svými učedníky, připravuje je na to, že zemře, vstane z mrtvých a odejde k Otci. Dosud byl s nimi, učil je, vedl, potěšoval, napomínal, mohli Mu být blízko. Zaslíbil jim ale, že pošle Přímluvce, Ducha Svatého, skrze kterého bude stále s nimi.
Toto zaslíbení se stalo skutečností a i my můžeme čerpat z jeho požehnání. Duch Svatý je dán každému, kdo uvěřil v Pána Ježíše, každému, kdo Mu patří, kdo Pána Ježíše miluje a poslouchá Ho.
Chvála Bohu za to, že nejsme sami - už nikdy. Můžeme prožívat Boží blízkost - Otec, Syn, Duch Svatý mohou být v našem srdci. Pán Ježíš slíbil, že Duch Boží s námi bude napořád. Jedna z nejstarších sester v našem sboru (vdova), když ještě bydlela sama, řekla nádhernou větu: „Jsem tu sama, ale nejsem osamělá. Pán je se mnou.“ Skrze Ducha Svatého můžeme vnímat přítomnost Pána Ježíše s námi a v nás.
Chvála Bohu za to, že Duch Svatý je Duchem pravdy. Přináší pravdu - o světě, o nás, o okolnostech, které prožíváme. Uvádí nás do pravdy Božího slova, dává nám porozumění, učí nás. Pravda osvobozuje. Nemusíme žít ve lži a klamu. Kde je Duch Páně, tam je svoboda.
Děkujme Pánu Ježíši za dar Ducha Svatého. Prosme za to, aby nás naplňoval, vedl a oslavil Pána Ježíše v nás i skrze nás. Duch Boží totiž jako jediný může působit skrze naše svědectví o Pánu Ježíši tak, aby lidé mohli uvěřit (2K 4,2).

David Sláma (Cheb 1)

sobota - 22. května Sk 2,1-21

Vylití Ducha svatého v den letnic

Všichni byli naplněni Duchem svatým a začali ve vytržení mluvit jinými jazyky, jak jim Duch dával promlouvat. (Sk 2,4)

O Letnicích se splnilo Kristovo zaslíbení dané učedníkům. Učedníci jsou naplněni Duchem svatým, ohnivé jazyky se rozdělí na každého z nich a všichni ze všech stran země slyší Boží poselství mluvené ve své vlastní řeči. A to nejen Židé, ale také pohané, kterým byl dosud Boží záměr skrytý.
Od té doby může slyšet zprávu evangelia každý. Někteří, když to slyšeli, žasli. Jiní se posmívali. Ani v dnešní době tomu není jinak. O Letnicích se splnilo to, co před staletími prorokoval Jóel (Jl 3,1) a co před nedávnem sliboval Pán Ježíš (Sk 1,5-8). Vždyť Otec nebeský dal jiného Utěšitele, který má zůstat s věřícími navždy (J 14,16). Víme, že Pán Ježíš před svým odchodem slíbil, že nenechá své učedníky jako sirotky, ale pošle jim Ducha svatého. A jeho vylití nebylo určeno jen přítomným posluchačům Petrova kázání, ale je platné pro všechny generace věřících v Ježíše Krista. Ve svém kázání o tom Petr mluvil: „Neboť to zaslíbení platí vám a vašim dětem i všem daleko široko, které si povolal Pán, náš Bůh.“ (Sk 2,39) Žijme z Ducha svatého na každý den.

František Eliáš (Cheb 1)

neděle - 23. května Sk 2,36-47

Dar Ducha svatého pro všechny generace věřících

Petr jim odpověděl: „Obraťte se a každý z vás ať přijme křest ve jménu Ježíše Krista na odpuštění svých hříchů, a dostanete dar Ducha svatého. Neboť to zaslíbení platí vám a vašim dětem i všem daleko široko, které si povolá Pán, náš Bůh.“ (Sk 2,38-39)

Bůh je úžasně dobrý - myslel na svůj lid Izrael, myslel i na nás dlouho před tím, než jsme se vůbec narodili, a plánoval darovat nám svého Ducha. Utěšitele, Obhájce, Učitele, toho, který nás vede k Pánu Ježíši, přivlastňuje nám vše, co Pán Ježíš udělal, toho, který nás posvěcuje, zmocňuje… Chvála Mu za to.
Duch Svatý v nás působí a vede nás stejně jako tehdy učedníky a nově obrácené, o kterých čteme v dnešním oddíle knihy Skutků. Vede nás k tomu, abychom se učili z Božího Slova. Dává nám touhu být spolu, touhu jeden po druhém, lásku k bratřím a sestrám, touhu se scházet (ve shromáždění, ale i se navštěvovat v domácnostech). Vede nás k tomu, abychom slavili Pána Ježíše za to, co pro nás udělal na kříži - při památce večeře Páně. Vede nás k tomu, abychom se modlili, uctívali Boha. Vede k jednomyslnosti. K tomu, abychom jedni druhým pomáhali i v materiální oblasti, když má někdo nouzi. Dává do srdce radost. A přivádí další lidi k víře v Pána Ježíše - skrze svědectví našeho života, života ve společenství sboru.
Ducha Božího dostává každý, kdo se obrátil k Pánu Ježíši, vydal Mu svůj život. Prožíváme toto Jeho působení?
Děkujme za dar Ducha Svatého a nechejme Ho, aby i v nás působil a nesl na našich životech, v našem sboru toto krásné ovoce.

David Sláma (Cheb 1)

pondělí - 24. května 1M 1,1-25

Tvůrčí dílo Boží je svobodné a plné lásky

Bůh řekl: „Buď světlo!“ A bylo světlo. Viděl, že světlo je dobré, a oddělil světlo a tmu. (1M 1,3-4)

Bůh povolává k životu svým slovem a jeho slovem vše skutečně povstává. Duch Boží, jehož seslání na každé tělo - syny i dcery, služebníky i služebnice - jsme si o Letnicích připomínali, se prve vznáší nad vodami a v tom zazní ten rozkaz: „Buď světlo.“ Jako když do temně zatažené oblohy náhle zahřmí a hned jako na povel proříznou temnotu svazky pronikavého světla. Pisatele knihy Genesis k obrazům stvoření sice mohla inspirovat i náhlá změna počasí. Podstatné je však něco jiného. Ten, kdo to z milosti Boží a nadáním Ducha uměl vystihnout, chce dosvědčit, že Bůh již na počátku povolal světlo ke službě životu. A že sám Hospodin je za tím, co život dává a udržuje. To, že do pusta a prázdna našeho světa zasvítilo na Boží pokyn světlo, je především vyznáním víry. Stejně tak, jako když vzápětí slyšíme, že světlo je dobré. Bůh to viděl a člověk to má vidět, když se rozhoduje, čemu dá ve svém bytí a žití přednost. Podle stvoření je Bůh dobrý. Je plný dobroty a lásky, kterou se rozhoduje prokázat. Zjevit. Ve stvoření to díky světlu smíme pravdivě rozpoznávat a radostně přijímat.
Tím stvořením světla Bůh navždy oddělil světlo a tmu. To znamená, že Bůh stojí i za rytmem dní a nocí. Za stanovením řádu světa. Nelze druhé nutit Boží řády dodržovat. To bychom nejednali podle Božího příkladu. Ale lze je dosvědčovat. Příkladem nade všechny je Ježíš - Boží syn. Dosvědčil, jaká je vůle Otcova. A je Světlem světa. Slovem, v němž byl život a život byl světlo lidí (srovn. J 1,4).
„Když vidím Pána chodit zemskou plání, jak slouží, trpí, jak má lidi rád, v pokoře hlavu jak na kříži sklání, jsa svatý splácí provinilých pád, tu plesá, Bože, tobě vstříc můj duch: Tys slavný Bůh, Tys slavný Bůh!“ (Bratrské písně, č. 36, 4. verš)

Radek Pospíšil (Liberec)

úterý - 25. května 1M 1,26-30

Bůh stvořil člověka ke svému obrazu

Bůh stvořil člověka, aby byl jeho obrazem, stvořil ho, aby byl obrazem Božím, jako muže a
ženu je stvořil. (1M 1,27)

Stvořitelský hymnus nás ve své dnešní části vede k tomu, abychom přemýšleli nad základními lidskými otázkami: Co to znamená být člověkem? Proč jsme tady? Jaké je naše poslání? Četli jsme, že Bůh tvoří člověka. Nikdo z nás adamů není na tomhle světě náhodou. A nikdo z nás adamů zde není bezdůvodně. Je zde Tvůrce, který vdechuje život a který životu dává smysl a určení. Bůh tvoří člověka, aby byl jeho obrazem; tvoří ho, aby byl obrazem Božím. Imago Dei. Obraz Boží. Spousta papíru byla popsaná a množství slov bylo vysloveno v úvahách nad tím, co tato metafora vypovídá o člověku. Hebrejské slovo celem (v překladu obraz, socha) především poukazuje na prostý fakt, že obrazy i sochy bývají vytvořeny k tomu, aby něco zobrazovaly, aby z nich byl čitelný „rukopis“ jejich tvůrce. Sochy pak k tomu, aby někoho připomínaly. Ve starověku třeba panovníky, kteří stavěli své sochy ve svých državách na připomínku toho, kdo v zemi vládne. Být člověkem, být stvořen k Božímu obrazu, v tomto smyslu znamená věrně zobrazovat Boží tvořivý, láskyplný vztah k lidem i všemu ostatnímu stvoření. A připomínat, že Hospodinova je země (Ž 24) a Jeho je vláda nad tímto světem.
Dnešní verš můžeme přeložit také tak, že jsme stvořeni, abychom se podobali Bohu. Abychom v tomto světě zrcadlili Boží péči o dobro stvoření. Tím, jakých hodnot se držíme, jak jednáme s druhými lidmi nebo třeba i tím, jak pečujeme o životní prostředí. Musíme s pokorou vyznat, že se nám to zrcadlení moc nedaří. Že obraz Boha, který si z našeho jednání utváří sousedé nebo kolegové v práci, bývá spíše karikaturou. Že to naše lidství má pořádné trhliny. Děkujme Bohu za to, že v tom všem nejsme ponecháni sami bez pomoci. Přišel mezi nás Člověk, o kterém čteme, že je „obrazem Boha neviditelného, prvorozeným všeho stvoření“ (Ko 1,15). Také i dnes nás zve k následování, abychom jej plně poznali, a tak dorostli zralého lidství, měřeno mírou Kristovy plnosti (Ef 4,13).

David Hejzlar (Liberec)

středa - 26. května 1M 1,31-2,9

Všechno, co Bůh učinil, je velmi dobré

Bůh viděl, že všechno, co učinil, je velmi dobré. Byl večer a bylo jitro, den šestý. (1M 1,31)

Tento verš nacházíme na konci šestého dne celého procesu stvoření. Bůh každý večer hodnotil svoje dílo a vždy viděl, že jeho dílo je dobré. Na konci šestého dne shledává, že jeho dílo není dobré, ale velmi dobré. Proč? Nevíme, můžeme se domnívat. Šestý den stvořil Bůh kromě rozmanitých druhů zvěře i člověka. V 1M 1,27 můžeme číst: „Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil.“
Verše 1M 2,7-9 dále pak popisují stvoření šestého dne: „I vytvořil Hospodin Bůh člověka, prach ze země, a vdechl mu v chřípí dech života. Tak se stal člověk živým tvorem. A Hospodin Bůh vysadil zahradu v Edenu na východě a postavil tam člověka, kterého vytvořil. Hospodin Bůh dal vyrůst ze země všemu stromoví žádoucímu na pohled, s plody dobrými k jídlu, uprostřed zahrady pak stromu života a stromu poznání dobrého a zlého.“ To není jen informace, ale zpráva. Dobrá zpráva pro každého z nás osobně. Bůh viděl, že jeho stvoření je dokonáno. Je naprosto dokonalé, po všech stránkách vynikající.
Také ty jsi součástí stvoření a Bůh je spokojen s tím, jak tě učinil. Občas si možná připadáš, že jsi k ničemu nebo že nemáš žádnou hodnotu. V takových chvílích si vzpomeň, že Bůh tě neučinil bezdůvodně a že jsi mu velmi drahý.

Oto Bydžovský (Liberec)

čtvrtek - 27. května 1M 2,10-17

Poslání člověka v rajské zahradě

Hospodin Bůh postavil člověka do zahrady v Edenu, aby ji obdělával a střežil. (1M 2,15)

Bible promlouvá k nám osobně. Každý z nás je tím člověkem v zahradě Eden, jehož mysl má být soustředěna na Boží stvoření, má jej vzdělávat a má o něj pečovat. Bůh Stvořitel nám, svému vrcholnému dílu, daruje - ale také vymezuje - prostor, kde se můžeme pohybovat, a to jak fyzicky, tak mentálně. Sděluje nám, co můžeme přijímat, aniž bychom se vystavili smrti, smrti v oddělení od Boha. Máme však svobodu rozhodnutí. Bůh nás nestvořil jako loutky, které ho automaticky milují. Hledá v nás své syny a dcery. Je tedy na nás, jakou cestu zvolíme, zda přijmeme chléb života. Ale měli bychom si být vědomi, že překročení Božích příkazů má osudové nevratné důsledky nezávisle na našich úvahách, představách a přáních. Bůh je ten, kdo určuje pravidla. Neposlušnost nám přináší krátkodobý pocit svobody a důležitosti, zkušenost i poznání, ale vede ke zhoubě. Není Boží výchova nás, které Bůh miluje, jen vedením ke schopnosti potlačovat naši sobeckost a sebestřednost, abychom v sobě mohli nacházet Ježíšovu lásku k bližním, pokoru, poslušnost a důvěru v Boha?

Vladimíra Erhartová (Liberec)

pátek - 28. května 1M 2,18-23

Bůh dobře ví, co člověk potřebuje

I řekl Hospodin Bůh: „Není dobré, aby člověk byl sám. Učiním mu pomoc jemu rovnou.“ (1M 2,18)

Pojďme v této úvaze vycházet z teze, že Starý zákon není tolik knihou historiografickou, jako knihou, která nám představuje Hospodina a snaží se ho přiblížit lidskému chápání skrze projevy jeho vůle v životě lidí. Pojďme si tedy říct, co by nám o Bohu mohl vypovědět příběh o hledání rovné pomoci.
Často se nám v životě může zdát, že naše lidská trápení a potřeby jsou pro Boha malicherné a že jeden titěrný človíček stojící uprostřed úžasného a rozmanitého stvoření se snadno ztratí. Můžeme mít pocit, že to, po čem toužíme, je pro Boha příliš přízemní. V tomto textu se ovšem dozvídáme pravý opak. Nejenže si Hospodin lidských potřeb všímá, on o nich ví mnohem dříve, než je člověk vůbec zaznamená. Uprostřed nedostižné složitosti celého Stvoření zná Hospodin řešení každého, i drobného, lidského nedostatku.
Často si také člověk myslívá, že své potřeby zvládne naplnit sám. Je proto schopný prohledat třeba celý svět, aby to zvládl svou vlastní vůlí a svými vlastními schopnostmi. Ale bez Hospodina, který naše potřeby zná, chápe a umí jim porozumět (stejně jako věděl, že „není dobré, aby člověk byl sám, učinil mu pomoc jemu rovnou“ (1M 2,18)), člověk stejně neví, co vlastně potřebuje. Proto naplnění může najít až tehdy, když se sám odevzdá a poslechne, protože až po tom, co mu laskavý Hospodin ukáže cestu, se může radovat z opravdového naplnění.
Teprve v té chvíli, když Bůh přivedl člověku „pomoc jemu rovnou“, se člověk doopravdy raduje, protože teprve tehdy poznává základ svého nedostatku a zároveň s tím dostává i řešení.
V tomto příběhu tedy nacházíme Boha natolik s člověkem soucítícího a člověku blízkého, že jedině skrze něj je člověk schopen pochopit člověka. A jedině skrze něj je možné naplnit veškeré potřeby, protože bez něj zůstává člověk napůl prázdný.

Nina Doubková (Liberec)

sobota - 29. května Ef 5,25-33

Muž má přilnout ke své ženě

Proto opustí muž svého otce i matku a přilne ke své ženě a stanou se jedním tělem. (1M 2,24)

Člověk potřebuje protějšek. Nemá být sám, protože z osamělosti roste sobectví. Proto je muži dána žena, a proto má muž opustit otce a matku. Odpojí se od poskytovaného zázemí, aby zázemí poskytoval. Neznamená to, že mu otec a matka budou lhostejní. Naopak. Vztah s nimi uzrává a vydává plody samostatnosti a schopnosti obstát v novém úkolu a poslání. Starat se, pečovat o druhé. Takový se má muž vydat ke své ženě. Ta mu nemá být kořistí, ale darem, tak jako on jí. Spolu vytvářejí nové obecenství. Vztah lásky, který je prostředím, kde se životu daří plně se rozvinout. Ti dva jsou si rovni a přilnou k sobě. Stanou se jedním tělem. Je to jednota jak v oblasti ducha, tak v oblasti duše a těla.
Ovšem obecenství člověka s člověkem je narušeno nedůvěrou. Had jde na to tak, že jednoduše neříká pravdu. Zpochybňuje, že Bůh vše učinil dobře. Učí lidi dívat se na svět s nárokem. Namísto spontánní radosti je zaset a klíčí nevděk. Vše, čím je člověk obklopen, se stává samozřejmostí. I ta, která je mým protějškem a stojí po mém boku. I ten, který ke mně přilnul. Nedůvěra k Bohu a k druhému člověku jsou jako spojité nádoby.
Z Nazareta přišel jeden, aby naši důvěru k Bohu obnovil. Oslovoval jej Otče a učil nás znovu první krůčky ve vztahu k Němu a také první krůčky k sobě navzájem. Ukázal, že láska má být obětavá. Že jsme si před Bohem rovni. A že druhé máme mít za přednější sebe (Ef 5, 25-33)

Radek Pospíšil (Liberec)

neděle - 30. května Ž 115

K Božímu požehnání náleží zmnožení a ochrana života

A Bůh jim požehnal a řekl jim: „Ploďte a množte se a naplňte zemi. Podmaňte ji a panujte nad mořskými rybami, nad nebeským ptactvem, nade vším živým, co se na zemi hýbe.“ (1M 1,28)

O tom, jak vznikl tento svět, se vedou nekonečné vědecké spory a vznikají složité teorie. Člověk se často chová tak, jako by již rozuměl všemu, a přesto nevidí, co má přímo očima. Boží velkolepé a dokonalé stvoření je popsáno v několika málo verších na počátku Bible. V této „stvořitelské“ kapitole jsme ujišťováni slovy: „Bůh viděl, že všechno, co učinil, je velmi dobré.“ V okamžiku, kdy začneme pátrat, zkoumat či jenom přemýšlet o tom všem, co Bůh stvořil - o vesmíru, o naší planetě, o přírodě, o rozmanitosti živých tvorů, o kráse rostlin, o lidském těle, o tom jak vzniká život, tak slova, že je to velmi dobré, nám musejí připadat skromná.
A co člověk a zaslíbení, aby naplnil zemi a panoval nad vším živým? Na Zemi nežije žádný jiný velký obratlovec, jehož populace by se rozšířila tak rychle a s tak devastujícími následky pro další obyvatele planety. Jen v letech 1800 - 1930 vzrostl počet lidí z jedné miliardy na dvě a za dalších 90 let pak dokonce na dnešních více než sedm miliard. Tento neuvěřitelný přírůstek počtu obyvatel, ale především chování nás lidí, s sebou nese zcela zřejmé a prokazatelné ničení Božího díla.
Pokud budeme nad těmito skutečnostmi přemýšlet a spojovat jednotlivé střípky a dávat je do souvislostí, pak výsledek rovnice může být pro člověka velmi smutný. Nemohu se ubránit dojmu, že jsme my sami svými činy, svým chováním, dokonalost Božího stvoření narušili. A tak se zkusme zastavit a přemýšlet, jak se i my křesťané chováme k Božímu stvoření a zda nemůžeme ve svém životě a ve svém přístupu něco zlepšit.

René Lengyel (Liberec)

pondělí - 31. května 1M 3,1-7

Soustředěná pozornost na zakázané ovoce

Žena viděla, že je to strom s plody dobrými k jídlu, lákavý pro oči, strom slibující vševědoucnost. Vzala tedy z jeho plodů a jedla, dala také svému muži, který byl s ní, a on též jedl. (1M 3,6)

Bože stvořiteli, učinil jsi člověka ke svému obrazu, aby hleděl na Tebe a v upřeném pohledu na Tebe získal svou pravou tvář. Člověk svůj pohled od Tebe odvrátil. Uvěřil svodům, polopravdám a lžím Našeptávajícího a vydal se vlastní cestou, na které ztratil blízkost jak s Tebou, tak s bližním.
Vyznáváme Ti, dobrý Bože, že i my jsme v mnohém odvrátili svůj pohled od Tebe jiným směrem. Těkavým pohledem hledáme, co by mohlo konečně zaplnit prázdnotu, kterou můžeš naplnit jen Ty. Bez pevného orientačního bodu naše neklidná srdce zkouší jedno zakázané ovoce za druhým.
Milostivý Bože, uzdrav naše oči. Pomoz nám dnes obrátit náš pohled opět na Tebe. Přicházíme k Tobě a chceme z Tvé dobré ruky přijímat, co skutečně nasytí. Amen.

Martin Stepanenko (Cheb 2)

úterý - 1. června 1M 3,8-13

Hříšník se chce před Bohem skrýt 

Tu uslyšeli hlas Hospodina Boha procházejícího se po zahradě za denního vánku. I ukryli se člověk a jeho žena před Hospodinem Bohem uprostřed stromoví v zahradě. (1M 3,8)

Hledající Bože, Adam s Evou neutíkají jenom jeden před druhým, ale utíkají také před Tebou. Mají strach. Bože, i my se bojíme. I nám jsou vlastní jejich obavy. Co když nás skutečně uvidíš? Co když nás poznáš, jací skutečně jsme? Tak radši zalezeme do stromoví. Vyznáváme, že hřích naleptává naše vztahy: vztah k Tobě, vztah k druhým a vztah k sobě samému.
Dobrý Bože, ty jsi nás stvořil a ty nás provázíš během našeho života. Ty nás neustále znovu a znovu hledáš, i když my se ztrácíme. Ty nám dáváš možnost obracet se a přicházet do tvé blízkosti. Dej, ať tě můžeme potkat jako Boha odpouštějícího, milosrdného, uzdravujícího. Dej nám, prosím, svého svatého Ducha, aby nás vedl v našich modlitbách a rozjímání. Svěřujeme ti tento den a prosíme tě o tvého Ducha. Ve jménu Ježíše Krista, našeho Pána. Amen.

Martin Stepanenko (Cheb 2)

středa - 2. června 1M 3,16-24

Následek hříchu - ztráta Boží blízkosti 

Proto jej Hospodin Bůh vyhnal ze zahrady v Edenu, aby obdělával zemi, z níž byl vzat. Tak člověka zapudil. (1M 3,23-24a) 

Svatý Bože, nebesa zpívají o Tvé slávě a veliké moci. Ve Tvé blízkosti nemá hřích místo. Člověk propadl pokušení a porušil křehký řád stvoření, který jsi mu určil. Děkujeme za to, že v takovém stavu oddělení od Tebe nemusíme žít navěky. Kdyby nebylo oběti Tvého Syna, neměli bychom k Tobě přístup. Chválíme Tě a děkujeme Ti za pozvání domů do Tvé náruče.
Milosrdný Bože, vyhnal jsi člověka ze zahrady v Edenu, ale nikdy jsi ho neopustil. Sám jsi mu udělal kožené suknice a přioděl jej. Dal jsi člověku postavení a práci. V důsledku pádu člověk už neobdělával zahradu Edenskou, ale usadil se na východě, kde v potu tváře jedl chléb.
Prosíme, postarej se i dnes o náš denní chléb. Dej nám útěchu, a dokonce potěšení z našeho dnešního podílu práce. Chraň naše srdce, mysl i slova, aby byla čistá a aby oslavovala Tebe. Veď nás, aby na nás mohli druzí lidé vidět Tvou dobrotu, laskavost a milost. Amen.

Martin Stepanenko (Cheb 2)

čtvrtek - 3. června 1M 4,1-6

Kde není pokora, tam přichází závist a hněv 

…na Kaina však a na jeho obětní dar neshlédl. Proto Kain vzplanul velikým hněvem a zesinal v tváři. I řekl Hospodin Kainovi: „Proč jsi tak vzplanul? A proč máš tak sinalou tvář?“ (1M 4,5-6)

Spravedlivý Bože, věříme, že Tvoje slova jsou dobrá a že nikomu nekřivdíš. Vyznáváme ti, že je pro nás těžké pochopit, proč jsi obětní dar jednoho z bratrů přijal, ale na dar druhého jsi neshlédl. Můžeme a často se snažíme najít mezi řádky něco, co by nám pomohlo pochopit, proč jsi jednal právě takto. Nerozumíme Tvým soudům, ale věříme, že jsi spravedlivý a milosrdný Bůh. 
Je to naopak Kain, komu rozumíme až moc dobře. I pro nás je těžké přijmout, když se zdá, že práce a život druhých lidí nese známky požehnání. Když se druhým daří víc než nám, ptáme se, proč i my nemáme to, co mají oni. Cožpak i my nepracujeme? Cožpak se i my nenamáháme? Když se druhým daří lépe než nám, v našich srdcích se snadno usídlí zášť, závist, a dokonce nenávist vůči našim bližním.
Milosrdný Bože, ve smrti a vzkříšení svého Syna jsi v nás stvořil nového člověka. Pomáhej nám se radovat z úspěchů, požehnání a radosti druhých. Pomáhej nám žít podle Kristova přikázání a milovat své bližní jako sebe samého. Amen.

Martin Stepanenko (Cheb 2)

pátek - 4. června 1M 4,7-16

Nezvládnutý hněv dovedl Kaina až k vraždě 

Což nepřijmu i tebe, budeš-li konat dobro? Nebudeš-li konat dobro, hřích se uvelebí ve dveřích a bude po tobě dychtit; ty však máš nad ním vládnout.“ I promluvil Kain ke svému bratru Ábelovi... Když byli na poli, povstal Kain proti svému bratru Ábelovi a zabil jej. (1M 4,7-8) 

Bože milosrdenství a pokoje, ani ve chvílí Kainova pokušení ho neopouštíš, ale jsi mu blízko. Oslovuješ ho a přicházíš doprostřed jeho zkoušky a bratrovražedných přání. Vidíš do jeho srdce a znáš jeho plány. Svým laskavým hlasem mu ukazuješ směr, který vede do Tvé všeobjímající náruče. Vedeš ho k prokázání dobra a milosrdenství a přijetí jeho bratra. Vyznáváme, že Tvůj Syn je cesta, po které můžeme kráčet spolu s našimi nepřáteli konečně usmířeni. Kainovo srdce ale zůstalo neoblomné a v Ábelovi odmítl uvidět svého bratra a odmítl mu prokázat dobro. Viděl ho i nadále jako soka, jako konkurenci, kterou je třeba odstranit ze světa.
Stvořiteli světa, ve chvíli našeho pokušení nám dej zaslechnout Tvůj hlas a pomoz nám druhému prokázat dobro. To jsme viděli v příkladu Ježíše, Tvého Syna a našeho bratra, a jeho Duchem se chceme nechat vést. Amen.

Martin Stepanenko (Cheb 2)

sobota - 5. června 1M 6,1-7

Totální zkaženost lidstva 

I viděl Hospodin, jak se na zemi rozmnožila zlovůle člověka a že každý výtvor jeho mysli i srdce je v každé chvíli jen zlý. Litoval, že na zemi učinil člověka, a trápil se ve svém srdci. (1M 6,5-6)

Věčný Bože, stvořil jsi svět a v něm i člověka jako dobré stvoření. Daleko jsme odpadli od Tvého dobrého záměru a obrátili se k Tobě zády. Neptali jsme se na Tvé cesty a nechali jsme se vést vlastním zlovolným srdcem. Snadno jsme se nechali vytrhnout z Tvé blízkosti. V druhých jsme neviděli bližního, ale soka, a naše myšlenky byly zlé.
Milosrdný Bože, dnes přicházíme před Tvou tvář a prosíme o odpuštění. Přiznáváme se k našemu podílu na totálním zkažení lidstva. Litujeme, že jsme se od Tebe vzdálili, a prosíme o odpuštění. Tvůj Syn zvítězil nad hříchem světa a nad smrtí. Chováme naději, že i my, když litujeme svých vin, můžeme v Kristu zvítězit nad „padlostí“ světa a povstat k novému životu pod vedením Ducha svatého.
Naše lítost Ti, Bože, není lhostejná. V tobě samotném je prostor pro lítost. Ty sám jsi litoval, že jsi učinil člověka, a trápil jsi se ve svém srdci. Chválíme Tě za to, že ani naše lítost Ti není nic neznámého. Amen.

Martin Stepanenko (Cheb 2)

neděle - 6. června 1M 6,8-22

Boží milost pro Noeho a jeho rodinu 

Ale Noe našel u Hospodina milost. (1M 6,8)

Nebeský Otče, děkujeme Ti za to, že i přes zlovůli lidského srdce ses ve svém nekonečném milosrdenství rozhodl ještě před založením základů země vykoupit Své stvoření a odpustit hříchy těm, kteří svou víru upnou na Tvého Syna Ježíše Krista, našeho Pána.
Ve vodách potopy jsi vyhladil hříšné lidstvo v naději na nový začátek a nový život. V Noemovi a jeho pokolení jsi nabídl lidstvu nový začátek, ale my dnes znovu stojíme před Tvou tváří a prosíme o odpuštění a obmytí našich vin. Ve vodě křtu jsme zanechali svůj starý způsob života, abychom spolu s Tvým Synem mohli povstat k novému životu pod vedením Ducha svatého.
Děkujeme Ti a chválíme Tě za Tvou nekonečnou milost a slitování, které si nezasloužíme, a přesto jsi nás zahrnul svou milostí a nabídl novou smlouvu. Těšíme se na den, kdy se před jménem Ježíše Krista skloní každé koleno. My již dnes přicházíme před Tvůj trůn a odevzdáváme Ti své životy. Amen.

Martin Stepanenko (Cheb 2) 

pondělí - 7. června 1M 12,1-9

Bůh povolal Abrama k velkému poslání 

I řekl Hospodin Abramovi: „Odejdi ze své země, ze svého rodiště a z domu svého otce do země, kterou ti ukážu. Učiním tě velkým národem, požehnám tě, velké učiním tvé jméno. Staň se požehnáním! Požehnám těm, kdo žehnají tobě, prokleji ty, kdo ti zlořečí. V tobě dojdou požehnání veškeré čeledi země.“ (1M 12,1-3)

Abram. O tomto patriarchovi snad každý alespoň někdy v životě slyšel, i když většina zná pouze jeho pozdější jméno Abraham, což znamená „otec velkého množství“. Když bylo tomuto muži 75 let, stál před zlomovým rozhodnutím svého života. V dnešní době moderních komunikačních technologií, dostupné veřejné dopravy a možnosti domluvit se kdekoli zní výzva k cestě do neznáma jako vítané zpestření života. Ale představme si na chvíli, že zde není žádná zaručená možnost, že ještě někdy uvidíme svoje město, své rodiče, bratry, sestry, a k tomu ani zpočátku nemáme tušení, kam vlastně jít. Abram spolu s výzvou dostává také příslib svého budoucího jména, Hospodin mu hned na začátku oznamuje, že z něj učiní veliký národ. „Uvěřil Abraham Bohu, a bylo mu to počítáno za spravedlnost.“ (Ř 4,3) A Bůh své sliby také plní. Pokud přeskočíme několik kapitol do knihy Exodus, zjistíme, že Abrahamovi potomci skutečně vytvořili početný a zdatný národ (2M 1,7-12).
Po mnoha dalších staletích se pak vyplnilo i zaslíbení požehnání pro všechny národy na zemi - to když přišel na tento svět Boží Syn, aby nám všem přinesl možnost spásy. 
I my se dnes tak můžeme nazývat Abrahamovými dětmi podle textů z epištoly Římanům - „On je otcem nás všech“ (Ř 4,16) a z epištoly Galatským - „syny Abrahamovými jsou lidé víry“ (Ga 3,7). Není to úžasné, když si uvědomíme, že se v knize Genesis píše i o nás osobně?
Na závěr bych však rád přidal jedno malé varování. Dejme si pozor, abychom neupadli v pokušení pýchy a falešného sebevědomí, neboť „Bůh může Abrahamovi stvořit děti z tohoto kamení“ (Mt 3,9).

Lukáš Hamerník (Olomouc)

úterý - 8. června 1M 12,10-20

Abram spolehl na svůj nápad, ne na Boží ochranu

Když už se chystal vejít do Egypta, řekl své ženě Sáraji: „Vím dobře, že jsi žena krásného vzhledu. Až tě spatří Egypťané, řeknou si: ‚To je jeho žena.‘ Mne zabijí a tebe si ponechají živou. Říkej tedy, žes mou sestrou, aby se mi kvůli tobě dobře dařilo a abych tvou zásluhou zůstal naživu.“ (1M 12,11-13)

Abram ví, že jeho žena je krásná a že Egypťané jsou známí tím, že si chtějí brát za manželky velmi krásné ženy. A pokud v cestě stojí manžel, je v pořádku se ho zbavit. Takže Abram si vymyslí pro Egypťany lež. Požádá svoji manželku, aby kvůli němu lhala. Nakonec je to jen poloviční lež, protože Sáraj je jeho nevlastní sestra. Tak si Abram svou lež ospravedlnil. Je to jen malá „bílá“ lež. To nikomu neublíží. A je to také velmi praktická lež, protože pokud by Abram mluvil pravdu, mohl by přijít o život.
Ale podívejme se, co tato lež způsobí. Nejenom odhalí nedostatek důvěry v Boží zaslíbení, ale také ohrožuje jejich naplnění. V Genesis 12,10 začíná Abram spoléhat na Egypťany v době hladomoru a pak začne spoléhat na svou manželku. Abram přestal důvěřovat Bohu a bojí se nějakého nebezpečí, se kterým se ještě ani nesetkal. A tak si vymyslí vlastní plán, jak se postarat o své bezpečí. 
Stalo se, co Abram neočekával. O Sáraj se začal zajímat sám faraón. Abram doufal, že s jinými muži by se nějak domluvil a svatbu by odkládal, dokud by trval hladomor, a pak by prostě odešli. Ale odmítnout faraóna si Abram netroufal, a tak si faraón vzal Sáraj do paláce a zahrnul Abrama dary. Muselo to být pro něj hrozné mít toto bohatství, ale bez manželky a bez pokoje s Bohem.
Ale Bůh není přemožen lží, pochybnostmi nebo našimi chybami. Jeho sliby trvají. Slíbil Abramovi, že se o něj postará, a i když Abram přestal těmto slibům důvěřovat a žije v hříchu a lži, Bůh zasáhne, aby ochránil nejen Abrama a Sáraj, ale také svá zaslíbení.

Jana Coufalová (Olomouc)

středa - 9. června 1M 13,1-13

Rozchod v pokoji a s velkorysou nabídkou

Zdalipak není před tebou celá země? Odděl se prosím ode mne. Dáš-li se nalevo, já se dám napravo. Dáš-li se ty napravo, já se dám nalevo. (1M 13,9)

Abram se ke svému synovci Lotovi zachoval opravdu štědře jako „k bratru“ (v.8). Jak se jejich stáda díky Božímu požehnání rozrůstala, země už nevynášela tolik, aby mohli sídlit spolu. A tak se musí rozdělit. Abram nabídne Lotovi přednost při výběru. „Odděl se prosím ode mne. Dáš-li se nalevo, já se dám napravo. Dáš-li se ty napravo, já se dám nalevo.“ 
Dále upřesňuje svou nabídku: Když si zvolíš úrodnou půdu připomínající Boží ráj nebo egyptskou zemi, já si vyberu poušť, hory a kočovný život ve stanech. Tak velkorysou nabídku Lot nedokáže odmítnout. Jsme svědky toho, jak se jeho strýc chce rozejít v pokoji. Vždyť pokoj sám je důkazem Božího požehnání (Ž 133,1).
Zde Abram jedná jako muž víry. „Věřil, a proto žil v zemi zaslíbené jako cizinec, bydlil ve stanech s Izákem a Jákobem, pro které platilo totéž zaslíbení, a upínal naději k městu s pevnými základy, jehož stavitelem a tvůrcem je sám Bůh.“ (Žd 11,9-10)
Jak budeme dnes a zítra jednat s našimi bližními my? Mějme i my druhé za přednější sebe. Usilujme o pokoj s druhými. Buďme štědří. A děkujme dnes Pánu Bohu, že naše pravé bohatství je On a že náš pravý domov není zde na zemi, ale na adrese Nebe.

Petr Coufal (Olomouc)

čtvrtek - 10. června 1M 13,14-18

Abram buduje oltáře a vzývá Hospodina

Hnul se tedy Abram se stany, přišel a usadil se při božišti Mamre, které je u Chebrónu. I tam vybudoval Hospodinu oltář. (1M 13,18)

Poté co se Lot vydal na východ, aby se tam usadil, dostává Abram od Hospodina výzvu, aby se rozhlédl na všechny světové strany. Důvod je prostý. Nemusí vůbec litovat, že nechal Lota vybrat si pro svá stáda lepší pastviny, protože on - Abram a jeho potomstvo - dostanou mnohem více. Celou zemi, od severu k jihu a od východu k západu. Abram pak udělá něco, co je pro něj typické. Poté co dorazil na místo, kde se usadil, postaví Hospodinu oltář. Není to jeho první, ani poslední, Abram je podle 1. Mojžíšovy vůbec nejpilnějším stavitelem oltářů Bohu. Nemáme přesný popis, jak jeho oltáře vypadaly, ale to ani není podstatné. Důležitý je účel. Abram staví oltáře, aby vzdal úctu svému Bohu. Vyjadřuje mu svoji odevzdanost, pevnou víru a díky. I když jsou v Abramově životě i chvíle, kdy se více spoléhal na lidskou moudrost, máme ho dnes jako vzor člověka, který důvěřoval Bohu a nebál se svěřit mu svoji budoucnost. Z důvěry se zrodila chvála a vzývání Hospodina. 
Pro nás to dnes platí podobně, jen místo oltáře, na kterém by se přinášely zápalné nebo pokojné oběti, máme stavět rovnou celý dům. V 1P 2,5 je psáno: „I vy buďte živými kameny, z nichž se staví duchovní dům, abyste byli svatým kněžstvem a přinášeli duchovní oběti, milé Bohu pro Ježíše Krista.“
Pane, děkuji Ti za příklad, který mám v Abrahamovi, prosím, pomoz mi více důvěřovat a méně se spoléhat sám na sebe.

Lukáš Hamerník (Olomouc) 

pátek - 11. června 1M 14,17-24

Požehnání od kněze Malkísedeka

A šálemský král Malkísedek přinesl chléb a víno; byl totiž knězem Boha Nejvyššího. Požehnal mu: „Požehnán buď Abram Bohu Nejvyššímu, jemuž patří nebesa i země. Požehnán buď sám Bůh Nejvyšší, jenž ti vydal do rukou tvé protivníky.“ Tehdy mu dal Abram desátek ze všeho. (1M 14,18-20)

Chléb a víno, pro nás dnes naprosto jasné symboly - připomínáme si jimi tělo a krev Páně, jak nám to přikázal. Zamysleli jste se někdy, co vedlo Malkísedeka k tomu, že donesl právě chléb a víno? Proč tam vůbec přišel? Z předcházející pasáže víme, že Abramovi přišel po vítězné bitvě naproti král Sodomský, což dává smysl. Byl v tom konfliktu osobně zapojen a přišel si pro svůj osvobozený lid. Nabízí za to Abramovi odměnu, ale ten ji pro sebe odmítá. 
Chléb a víno. Spojení dvou plodin země, jedna je nezbytná pro náš život, druhá je něco navíc, něco pro potěšení, známka mírného blahobytu. To spojení ilustruje, že od Boha máme první i poslední, základní potravinu i přípitek na závěr. Obojímu dává vzrůst ze země, ze které stvořil i nás. Ale je to nezvyklé v rukou kněze v době, kdy se jako obětin užívalo především zvířat. Malkísedek byl knězem Boha nejvyššího, takže ptáme-li se, proč se přišel setkat s Abramem, můžeme se podívat třeba do 1M 12,2-3. Abram je požehnán Bohem i lidmi.
Kněz Malkísedek je krátce zmíněn ještě ve sto desátém Žalmu a v NZ jej pak znovu zmiňuje epištola Židům v páté až sedmé kapitole. Postava kněze Malkísedeka tvoří krásný most, který propojuje části Bible, které nám přináší zákon, chválu a milost. 
Kněz podle řádu Malkísedekova (podle Ž 6,19) nám naproti přichází i dnes a chlebem a vínem si připomínáme Jeho trpící tělo a prolitou krev. „To proto, aby požehnání dané Abrahamovi dostali v Ježíši Kristu i pohanské národy…“ 

Lukáš Hamerník (Olomouc)

sobota - 12. června 1M 15,1-5

Boží zaslíbení potomka Abramovi

Hospodin však prohlásil: „Ten tvým dědicem nebude. Tvým dědicem bude ten, který vzejde z tvého lůna.“ Vyvedl ho ven a pravil: „Pohleď na nebe a sečti hvězdy, dokážeš-li je spočítat.“ A dodal: „Tak tomu bude s tvým potomstvem.“ (1M 15,4-5)

Bůh plní svá zaslíbení. Jeho zaslíbení dané Abramovi ať zazní dnes nově i nám v textu písně Johanna W. Hey z roku 1837:
Dokážeš spočítat večerní hvězdy, co svítí na obloze?
Dokážeš spočítat mraky, které denně plují po světě?
Pán Bůh, který nikdy nespí, umí všechny spočítat.
Ale o tebe chce ještě víc pečovat, o tebe chce ještě víc pečovat.
Dokážeš spočítat ptáky, kteří prozpěvují celý den na slunci?
Dokážeš spočítat malé ryby, co v šumivých vodách si hrají?
Bůh Pán jejich počet ví, o každou z nich pečuje;
Copak na tebe zapomene? Copak na tebe zapomene?
Dokážeš spočítat to množství dětí v noci v jejich malých postýlkách?
Když ráno za světla vstávají, pro smutek nemají místo v myšlenkách?
S milující péčí k nim přichází Bůh z nebe.
Nezapomněl na tebe, nezapomněl na tebe.
https://library.timelesstruths.org/music/Can_You_Count_the_Stars)

překlad Petr Coufal (Olomouc)

neděle - 13. června 1M 15,6-21

Spravedlnost z víry

Abram Hospodinovi uvěřil a on mu to počítal za spravedlnost. (1M 15,6)

Abram poslechl Boha, kterého jen málo znal. Opustil bezpečí domova a vydal se k cíli, který nedokázal nikomu popsat. Abram uvěřil zaslíbení o svých potomcích a Bůh mu to počítal za spravedlnost. Spravedlnost lidé chápou zpravidla ve smyslu právním - dodržování zákonů, plnění smlouvy a slibu, neúplatnost. V náboženském ohledu je za spravedlivého považován ten, kdo dodržuje Boží zákon, nepřestupuje Boží přikázání. V případě Abrama však vidíme, že Bůh počítá za spravedlnost i něco jiného. Abram uvěřil Hospodinu, že naplní slib, který mu dal, a to Hospodin počítal Abramovi za spravedlnost.
Měl Abram nějaké slabé stránky? Určitě, najdi někoho, kdo je nemá! Dělal chyby? Ano, velké! Ale je ohromující, co Bůh může udělat pro nebo prostřednictvím člověka, který mu stejně jako Abram důvěřuje a spoléhá na Něj.
Mysleli bychom si, že Abram už nebude mít žádné pochybnosti. V dalším verši mu Bůh zaslíbí zemi. Předpokládali bychom Abramovu reakci, uvěřil a Bůh mu to počítal za spravedlnost. Ovšem ve verši 8 se píše: „Panovníku Hospodine, podle čeho poznám, že ji obdržím?“ Pochybuje, ale Pán Bůh se na něj nezlobí. Provede ho procesem, který si Abram hodně vryje do paměti. Pán Bůh se přizpůsobil Abramově kultuře tím, že „s ním uzavřel smlouvu“. Tehdy neexistovaly žádné písemné smlouvy. Když dva muži chtěli uzavřít smlouvu, vzali obětní zvířata, rozdělili je na dvě půlky a smlouvu ratifikovali tím, že prošli mezi rozdělenými polovinami zvířat. Obě strany tak slavnostně vyjadřovaly svůj závazek ke smlouvě. Hospodin se na Abrama nezlobí a ani jej nenapomíná. Dává mu srozumitelně zakusit a prožít, že mu může zcela věřit a že se nemusí bát. Toto Abram ve svém životě následně mnohokrát zakusil.
Možná máme také pochybnosti o Božím vedení, někdy tomu nerozumíme nebo nechceme rozumět. Nebojme se. Pán Bůh má mnoho způsobů, jak nás ujistit o své přítomnosti a vedení. Důvěřujme Mu.

Pavel Mečkovský (Olomouc)

pondělí - 14. června 1M 17,1-14

Boží požehnání až do daleké budoucnosti

Tu padl Abram na tvář a Bůh k němu mluvil: „Já jsem! A toto je má smlouva s tebou: Staneš se praotcem hlučícího davu pronárodů. Nebudeš se už nazývat Abram; tvé jméno bude Abraham. Určil jsem tě za otce hlučícího davu pronárodů.“ (1M 17,3-5)

Na příběhu Abrahama můžeme vidět, že věčný Bůh s ním učinil smlouvu, ale k jejímu naplnění došlo až mnohem později. Bůh se nám tady ukazuje jako ten, kdo má s lidmi své záměry. Ty záměry se mnohdy naplňují postupně během let i staletí. Boží záměry se však naplní vždy a přesně tak, jak On rozhodl. Není nikdo, kdo by je mohl změnit anebo překazit. Případné snahy lidí věci urychlit nebo je realizovat nějak vlastní silou skončí špatně. Vidíme to na snaze Sáry a Abrahama. A výsledek? Izmael připravil oběma mnoho hořkosti, a dokonce se s následky potýká Izrael i teď.
Ze zmíněného příběhu vyplývá i úžasná jistota pro nás, že Bůh je věrný, trpělivý, spravedlivý, ale i milující a milosrdný. On naplní všechno, co nám slíbil. V čas, který určil, poslal na svět svého syna Ježíše, aby nám přinesl záchranu před věčným zahynutím. 
Tento důkaz nesmírné, nepochopitelné Boží lásky je nabídkou milosti pro každého, kdo uvěří. Můžeme se zcela spolehnout na to, že Bůh naplní i vše ostatní. On tak učiní v čase, který On stanovil. Zavolá nás k sobě, abychom žili v Jeho slávě.
To je naprostá jistota. Děkujme Mu za to. Haleluja!

Rostislav Bohuslav (Ostrava)

úterý - 15. června 1M 17,15-27

Bůh rozšiřuje své požehnání na Sáru i Izmaele

Bůh také Abrahamovi řekl: „Svou ženu nebudeš už nazývat Sáraj, její jméno bude Sára (to je Kněžna). Požehnám ji a dám ti také z ní syna; požehnám ji a stane se matkou pronárodů a vzejdou z ní králové národů.“ „A pokud jde o Izmaela, vyslyšel jsem tě: Hle, požehnám mu a rozplodím a rozmnožím ho převelice; zplodí dvanáct knížat a učiním z něho veliký národ.“ (1M 17,15-16 a 20)

Příběh Abrahama pokračuje. Bůh netrestá Abrahama a Sáru za jejich pokus dosáhnout naplnění Božího zaslíbení „lidskou“ cestou. Bůh je mocen učinit cokoliv, tedy i to, co si my lidé ani nedovedeme představit. Pro něj není překážkou vysoký věk Abrahama a Sáry. Abraham se zasmál, když mu Bůh řekl, že Sára bude matkou jeho syna, který bude nositelem Božího zaslíbení. Tak neuvěřitelné se mu to zdálo. Kdybychom Abrahamův příběh četli dál, zjistíme, že Abrahamova víra po jeho zkušenostech s Bohem nesmírně vyrostla a že byl později schopen podat o své víře velice silný důkaz. Ale to předbíhám, protože to byla ještě dlouhá cesta, kterou musel Abraham projít. Bůh dokonce dává na Abrahamovu prosbu požehnání i Izmaelovi. Izmael se však nestává tím, na kom spočine Boží zaslíbení. Na příběhu Izmaele vidíme, že Bůh je svrchovaný a své záměry uskutečňuje. I když některé naše svévolné snahy vyloženě neodsuzuje, a dokonce jim i požehná, na Jeho záměrech nic nemohou změnit. Navíc následky takových našich činů zůstávají.
Ptejme se proto vždy včas na Boží vůli. Ptejme se, než náš záměr uskutečníme, ne až potom, když už je pozdě. Bůh je věrný a pokorným dává milost.

Rostislav Bohuslav (Ostrava)

středa - 16. června 1M 18,1-19

Abrahamův úkol: vést své potomky po Hospodinově cestě 

Abraham se jistě stane velikým a zdatným národem a budou v něm požehnány všechny pronárody země. Důvěrně jsem se s ním sblížil, aby přikazoval svým synům a všem, kteří přijdou po něm: „Dbejte na Hospodinovu cestu a jednejte podle spravedlnosti a práva, ať Hospodin Abrahamovi splní, co mu přislíbil.“ (1M 18,17-19)

V tomto příběhu se Abraham a Sára setkali s Božími posly. Abraham je podle tehdejších zvyků skvěle pohostil. Jejich návštěva nebyla náhodná. Nejprve oznámili, že se blíží čas narození zaslíbeného potomka. Abraham i Sára byli již staří, Sáře to připadalo nemožné, a tak se zasmála (Abraham se také zasmál, viz 1M 17,17). Ano, z lékařského hlediska minimální šance, ale z Božího pohledu uskutečnitelné. Tam kde končí lidské možnosti, začínají ty Boží! 
Potom Bůh Abrahamovi odhalil i další věci. Nejenže bude mít syna, ale vzejde z něj velký národ. Dokonce v něm dojdou požehnání i další národy. To požehnání je v principu víry a poznání Boha (Abraham uvěřil Bohu) a také v Pánu Ježíši Kristu, který byl tělesně potomkem Abrahama a který je Božím Mesiášem. Abrahama si Bůh vybral, aby přinesl lidstvu svědectví o Bohu. Jeho úkolem i výsadou bylo, aby i další generaci vedl k Bohu, aby byl příkladem, jak poslouchat Boha a mít s ním společenství. Ano, Bůh se s ním spřátelil. Jaké krásné svědectví, že Abraham byl nazván přítelem Božím (Jk 2,23). Obdobně později Ježíš řekl i učedníkům: „Nazval jsem vás přáteli, neboť jsem vám dal poznat všechno, co jsem slyšel od svého Otce. Ne vy jste vyvolili mne, ale já jsem vyvolil vás a ustanovil jsem vás, abyste šli a nesli ovoce...“ (J 15,15-16)
I my v dnešním světě máme podobný úkol: být svědectvím o živém Bohu a především našim potomkům svědčit o cestě víry. 

Jiří Marek (Ostrava)

čtvrtek - 17. června 1M 21,1-8

Bůh věrně naplňuje své zaslíbení 

Hospodin navštívil Sáru, jak řekl, a splnil jí, co slíbil. Sára otěhotněla a Abrahamovi, ačkoli byl stár, porodila syna v čase, který mu Bůh předpověděl. (1M 21,1-2) 

Asi znáte slovo „slibotechna“, označujeme tak osobu, která slibuje, ale nedodrží slovo. Své sliby umí krásně podat, argumentovat, přesvědčovat, že jí opět někdo naletí. Negativní zkušenost s takovou osobou nám přidá ostražitosti a produkuje nedůvěru. Naopak pozitivní zkušenost posiluje naši důvěru v toho, kdo dodržel sliby. 
Nikomu z nás se nepodaří naplnit vše na 100%, a tak naše důvěryhodnost kolísá. Na opačné straně pomyslné stupnice důvěryhodnosti je však Bůh. Tam je garance 100%. Zaslíbil Abrahamovi a Sáře syna a syn se narodil. Zaslíbil Izraeli vyjití z Egypta a Izrael vyšel. Zaslíbil jim vlastní zemi a oni ji obsadili. Zaslíbil krále, dostali ho. Zaslíbil návrat z Babylonu, zaslíbil Mesiáše a přišel Kristus. Mám ještě pokračovat? Vždyť celá Bible je protknuta svědectvím o Boží věrnosti a důvěryhodnosti. 
Možná někdo namítne, proč se některá zaslíbení ještě nenaplnila? Protože ještě nenastal ten pravý čas. Bůh má „svůj čas“, který je podle jeho usouzení ten správný. Anebo se nenaplnily podmínky z naší strany. Ano, některé sliby jsou podmínečné a pak záleží na naší víře. Rozhodně se vyplatí důvěřovat Bohu, co nám říká (zejména v Písmu), je pravda. „Držme se neotřesitelné naděje, kterou vyznáváme, protože ten, kdo nám dal zaslíbení, je věrný.“ (Žd 10,23) 

Jiří Marek (Ostrava) 

pátek - 18. června 1M 22,1-8

Abrahamova velká zkouška 

Po těch událostech chtěl Bůh Abrahama vyzkoušet. Řekl mu: „Abrahame!“ Ten odvětil: „Tu jsem.“ A Bůh řekl: „Vezmi svého jediného syna Izáka, kterého miluješ, odejdi do země Mórija a tam ho obětuj jako oběť zápalnou na jedné hoře, o níž ti povím!“ (1M 22,1-2)

Nejprve několik informací k místu Mórija. Na jednom z vrcholů této hory měl Abraham obětovat svého jediného syna. Na tomto místě se o několik stovek let později Hospodin slitoval a zastavil pohromu. David zde vybudoval oltář Hospodinu (1Par 21) a jeho syn pak zde postavil chrám (2Par 3,1). O několik dalších stovek let později v oblasti Mórija, možná dokonce přímo na stejném místě, kde chtěl Abraham obětovat svého syna, nechal Bůh obětovat svého jediného syna. Hora Mórija má dva vrcholy: na jednom byl postaven chrám, druhý vrchol je za hradbami a má tvar lebky.
Bůh rozhodně nepokoušel Abrahama ke zlému a nepožadoval lidskou oběť. Šlo o test Abrahamovy víry. Jestli je ochotný vzdát se pro Boha toho nejcennějšího, svého milovaného syna. Domnívám se, že šlo i o mnohem mnohem víc. Byl to předobraz toho, že v budoucnu Bůh dá svého syna jako zástupnou oběť, že uskuteční svůj připravený plán záchrany. Abraham v tomto testu obstál. Obstál za nás všechny - Abrahamova víra má dosah až do dnešních dnů. Díky jeho víře s ním Bůh uzavřel smlouvu, že v jeho potomstvu dojdou požehnání všechny pronárody země. A stejnou smlouvu o jeho potomku potvrdil Bůh následně i Davidovi a to se i stalo. Všech pokolení od Abrahama až po Davida bylo čtrnáct, od Davida po babylonské zajetí čtrnáct a od babylonského zajetí až po Krista čtrnáct (Mt 1,17). V obou případech obětí platilo, že Bůh si beránka k oběti opatřil sám. 

Radek Bohuslav (Ostrava)

sobota - 19. června 1M 22,9-19 

Bohabojnost jednoznačně prokázána ve zkoušce 

A posel řekl: „Nevztahuj na chlapce ruku, nic mu nedělej! Právě teď jsem poznal, že jsi bohabojný, neboť jsi mi neodepřel svého jediného syna.“ (1M 22,12) 

Zkouška Abrahamovy víry a poslušnosti byla naprosto výjimečná. Jsem dalek si myslet, že bych v podobné zkoušce obstál. O důvodech, proč byla tato zkouška zcela výjimečná, se pokouším domýšlet v předchozí úvaze. Bůh měl plán, chtěl realizovat svůj plán. Abraham v této zkoušce prokázal, že je schopen tento plán ocenit, s vděčností jej přijmout. Písmo nám praví, že Abraham v této zkoušce obstál proto, že měl jistotu, že Bůh je schopen vzkřísit mrtvé (Žd 11,19). Tato víra byla důsledkem toho, že Abraham prostě věřil Bohu, že splní, co mu osobně předtím slíbil, za co se mu zaručil, čím se mu smluvně zavázal. Abraham Bohu věřil, že z Izáka bude pocházet jeho potomstvo. Prostě věřil tomu, co mu Bůh slíbil. Pokud jej, Izáka, má nyní obětovat, bude - musí být vzkříšen. S touto vírou Boha uposlechl. Svoji víru prakticky dokázal v této zkoušce. Byl bohabojný a poslušný Božích příkazů.
Bůh si vysoce cení naší poslušnosti. Ježíš říká: „Kdo mě miluje, bude zachovávat mé slovo, a můj Otec ho bude milovat; přijdeme k němu a učiníme si u něho příbytek.“ (J 14,23) 

Radek Bohuslav (Ostrava)

neděle - 20. června Žd 11,8-19

Abrahamova přemýšlivá víra 

Abraham věřil, a proto šel obětovat Izáka, když byl podroben zkoušce. Svého jediného syna byl hotov obětovat, ačkoli se mu dostalo zaslíbení a bylo mu řečeno: „Z Izáka bude pocházet tvé potomstvo.“ Počítal s tím, že Bůh je mocen vzkřísit i mrtvé. Proto dostal Izáka zpět jako předobraz budoucího vzkříšení. (Žd 11,17-19) 
 
Mnozí tvrdí, že víra nemá žádný racionální základ, podle nich, když věříme, vypínáme mozek, rozum. Pokud skutečně věříš, nemůžeš být věřící apod. Ale to není pravda, protože víra má rozumové předpoklady a zasahuje všechny oblasti naší osobnosti: rozum (intelekt), emoce i vůli. Bůh po nás nechce slepou či pověrčivou víru. Na počátku naší víry bývají nějaká fakta (Bůh existuje, Ježíš je Boží Syn, Bůh mě miluje aj.), která zvažujeme, promýšlíme a pak se rozhodujeme je akceptovat, nebo odmítnout. Navíc víra souvisí s důvěrou a poznáním. 
Abraham je dobrým příkladem. Proč byl připraven obětovat vlastního syna? Protože důvěřoval Bohu, že má moc to vyřešit, třeba i vzkřísit ho z mrtvých. Verš 19 začíná slovesem „počítal“, přesnější překlad je „usoudil, že“ (ČSP) nebo „uvážil, že“... Abraham jak znal Boha, jeho moc a charakter, uvážil, zhodnotil, že Bůh je mocen učinit zázrak nad lidské možnosti. Výsledkem tohoto uvážení byla důvěra Bohu i v této náročné zkoušce. Nemyslím tím, že Abraham všechno chápal a promyslel do detailu, ale jeho víra nebyla spontánní, naivní, nýbrž měla rozumové základy. 
Víra rozum nevylučuje, spíše doplňuje, rozšiřuje, pozdvihuje na jinou úroveň. I proto zaznívá výzva, abychom milovali Boha celým svým srdcem, celou duší a myslí (Mt 22,37) anebo abychom přemítali nad Jeho skutky (Ž 77,12-13). Buďme jako Abraham či Sára, kteří poznávali Pána Boha a na základě jejich zkušeností a poznání rostla jejich víra. 

Jiří Marek (Ostrava) 

pondělí - 21. června 1M 24,1-21

Důležitý výběr manželky 

Zavazuji tě přísahou při Hospodinu, Bohu nebes a Bohu země, abys nebral pro mého syna ženu z dcer Kenaanců, mezi nimiž sídlím. Půjdeš do mé země a do mého rodiště a vezmeš odtamtud ženu pro mého syna Izáka.“ (1M 24,3-4)

Jak - kde najít tu pravou? To může být jako hledat jehlu v kupce sena. Před pár dny jsem také hledal, maličký mosazný ventilek z motoru malotraktoru při kypření zahrady. Někdy se za takové malé (přízemní) věci ani nemodlím, ale tentokrát jsem hledal a také se modlil. Ale nic jsem nenašel. Odpoledne jsem přes několikrát rotavátorem zkypřený kus zahrady šel pro nářadí a najednou se cosi zalesklo na slunci - už jsem to vůbec nehledal… ani nedoufal, že to lze najít. Kdybych ho našel hned, byl by to „můj úspěch“, ale toto byl jasně Boží zásah - Boží vedení, že jsem šel v té chvíli tím správným místem...tou „správnou cestou“. Tak jsem si představoval Abrahamova sluhu…když měl jít hledat ženu pro Izáka. Pro splnění svého úkolu dostal jasné instrukce. Nebudeš hledat tu ženu mezi Kenaanci, ale v mé původní zemi, v mém rodném místě. Jinými slovy NE z pohanských národů, které neznají Hospodina. A dále, musí být ochotna se sem k nám přestěhovat, opustit svou rodinu, svůj rodný dům…protože toto je naše země zaslíbená, zde je Boží lid…Ale klíč k úspěchu služebníka k nalezení té pravé je ve verši sedmém. Abraham to vyjadřuje slovy: „Hospodin Bůh… ten před tebou pošle svého anděla, abys odtamtud mému synovi vybral manželku.“ Ohlížím se do svého života a vidím, že i mne Bůh předcházel, když jsem hledal budoucí manželku, a vidím několik jasných Božích doteků…. indicií. Bylo jich možná více, ale asi jsem všechny nezachytil, nerozpoznal. Jako tehdy Abraham dával pokyny svému správci, tak podobně nám Bůh dává své slovo, abychom věděli, kam jít - kde hledat. Ale dává nám také svého Ducha, aby nás předcházel v našem hledání, abychom skutečně našli tu pravou - toho pravého na celý život, aby totiž i to naše manželství bylo k oslavě Boží, k naší radosti i k požehnání druhým. 

Mirek Jersák (Šumperk)

úterý - 22. června 1M 24,22-49

Bůh dovedl služebníka k té správné dívce 

Tu padl muž na kolena, klaněl se Hospodinu a řekl: „Požehnán buď Hospodin, Bůh mého pána Abrahama, že od mého pána neodňal své milosrdenství a svou věrnost. Dovedl mě až do domu bratří mého pána.“ (1M 24,26-27) 

Která je ta správná? Znát Boží vůli? Je to potřebné? Chceme se tím řídit? Bylo by užitečné znát Boží vůli a jeho pohled na věc, co chceme žít? Najít tu správnou? (ženu, cestu, školu, práci…) Lze něco takového jako Boží vůli vůbec zjistit? Mluví Bůh ještě dnes nebo jen tenkrát? Na takové otázky je dobré si odpovědět.
Abraham měl zkušenosti s živým Bohem ve svém životě a očividně to způsobilo, že lidé kolem něj byli vtaženi do života víry. Do života ve víře, že to, co je od Boha, je dobré. 
Mít ženu pro Izáka, mít tu pravou, která by byla pro něj vhodná, to řešil Abrahamův sluha. 
Sluha kladl v rozhovoru Bohu takové „podmínky”, že by nás to snad ani v životě nenapadlo být tak nároční. Být takoví konkrétní a důvěřiví, že přesně takto by se to mohlo stát. Ledaže by naše víra byla opřena o silný vztah založený na důvěře a zkušenosti, že Bůh prostě a jasně odpovídá na prosté a jasné prosby.
A služebníkovi Abrahama se stalo, že Bůh požehnal jeho cestě, ukázal mu tu správnou dívku pro syna jeho pána. Jak jsme na tom? Jsme ochotni počkat na Boží odpověď? Ono takové čekání na Boží odpověď může vyžadovat trpělivost. Nemáme toho dostatek? Podívejme se, kde k takové trpělivosti přijdeme (Ga 5,22). Ovocem Ducha je mimo jiné trpělivost. Nesme tedy ovoce Ducha při hledání Boží vůle. A hledejme. Věřme. On se nám dá nalézt!

Petr Málek, (Šumperk)

středa - 23. června 1M 24,50-67

Izák si zamiloval Rebeku, ačkoliv si ji sám nevybral 

Izák pak uvedl Rebeku do stanu své matky Sáry. Vzal si ji a stala se jeho ženou. A zamiloval si ji. Tak našel útěchu po smrti své matky. (1M 24,67)

Vzít si za ženu někoho, koho neznám, nic o něm nevím, nevím, jak vypadá, jaké má smýšlení, případně jakou hudbu poslouchá - to je v dnešním světě téměř nemyslitelné. 
Snad z vyprávění prarodičů z předminulého století. Ale vraťme se do jiné doby, do doby praotců Izraele. Nešlo jen o to, aby se Izák dobře oženil, ale o Boží zaslíbení dané Abrahamovi, že z jeho pokolení učiní veliký národ, kterému bude žehnat. Ani Abraham si svou zaslíbenou zemi nevybral, ale čekal, kam ho Hospodin zavede a kterou zemi mu ukáže. A do té nové země si přeje i ženu pro Izáka, aby ji naplnil ze svého pokolení. Hospodin pro Abrahama určil cíl. Abraham Hospodina poslouchal a jeho cíl naplňoval. I skrze svého syna a jeho ženu Rebeku. Vypadá to, že Rebeku Izákovi vybral Abraham, ale nebylo to tak. Celá ta nádherná scéna hledání Boží vůle je zakončená jednoznačně. Ženu pro Izáka nevybral Abraham a jeho služebník, ale sám Hospodin. A že to byla Boží vůle, je poznat i z té pojistky. Kdyby Rebeka řekla ne, nic by z tohoto svazku nebylo. A navíc si Izák Rebeku zamiloval.
Co si z tohoto příběhu vzít za poučení? V dnešní době si mladí lidé se závazkem sňatku moc hlavu nelámou. Vyjde, nevyjde - snad příště. Pokud ale počítáme s tím, že Bůh je pánem našeho života, je třeba počítat i s rozpoznáním Jeho vůle pro partnera, který bude na celý život. A také je docela možné, že si partnera nevybereme sami, ale Bůh připraví cestu pro toho pravého, kterého budeme milovat. Mohl bych vyprávět...

Jan Sláma (Šumperk) 

čtvrtek - 24. června 1M 25,19-34

Rozdílná oblíbenost dětí u jejich rodičů 

Izák měl rád Ezaua, protože rád jídal zvěřinu, zatímco Rebeka milovala Jákoba. (1M 25,28; ČSP)

Izák byl muž, který měl rád dobré jídlo. Jak čteme v uvedeném oddíle, miloval více Ezaua. Otci se líbila odvaha a smělost, jakou Ezau projevoval při lovu divoké zvěře. Upřednostňoval požitek z jídla, viděl ve svém synovi hrdinu a bojovníka. Obdivoval jeho průbojnou mužnost. U Izáka lze vidět jeho rozdílný přístup, projevovanou oblíbenost a upřednostňování Ezaua před Jákobem. Starší syn se postaral o otcovy dobré požitky z jídla a nejspíše i o zajímavé historky ze svého lovu. Izák se na něj díval lidskýma očima. Zatímco Rebeka, tak jako většina matek, má tendence chránit slabšího. Starší dostává uznání a obdiv od svého otce, tak matka chrání a dává více pozornosti z jejího pohledu slabšímu a navíc neoceněnému od otce. Jákob se vyznačoval tím, že byl mírným člověkem, bydlícím ve stanech. 
Rebeka věděla, že Izák více miluje Ezaua, a byla přesvědčená, že svým jednáním pomůže Jákobovi získat požehnání, i když dobře znala zaslíbení, že starší bude sloužit tomu mladšímu. Rebeka i Jákob měli čekat tak dlouho, až Bůh svým způsobem a ve svůj čas provede své záměry, místo toho chtěli dopomoci podvodným jednáním naplnit Boží zaslíbení.
Ať už je důvod jakýkoliv, skutečnost je, že se rodiče ke svým dětem chovají často odlišně, ať už záměrně nebo neúmyslně. Ale to ještě nemusí znamenat, že mají jedno dítě raději než to druhé. Rodiče by měli své city a lásku rozdávat v plné míře všem dětem. Izák a Rebeka určitě milovali oba své syny, jenom každý z nich přistupoval k dítěti podle jeho charakteru a potřeb. Často jsou důvodem samotné charakterové vlastnosti právě rodičů, kteří pak inklinují k dětem podle vlastních citových potřeb. Je dobré si uvědomovat rozdílné povahy a obdarování dětí a milovat je tak, jak Pán Ježíš miluje svoji církev.

Jiří Jáně (Šumperk)

pátek - 25. června 1M 26,12-25

Bůh žehná Izákovi pro slib jeho otci 

Já jsem Bůh Tvého otce Abrahama. Neboj se, protože já jsem s tebou a požehnám ti a rozmnožím tvé potomstvo kvůli svému otroku Abrahamovi. (1M 26,24)

Úžasné povzbuzení pro dnešní den. NEBOJ SE! Já JSEM tvůj Bůh.
Jsi Ježíšův učedník? Věříš v něj jako svého Pána, Krále a Zachránce? Přijal jsi jej do svého života a učinil jsi ve svém životě rozhodnutí, že ho budeš následovat? Jestliže ano, potom jsi Jeho dítě. Syn, dcera, právoplatný dědic v Jeho království. Jsi Jeho dítě, ke kterému mluví stejně jako tehdy k Izákovi. Neboj se, Já s tebou půjdu i dnes. Provedu tě i dnešním dnem. Dám ti sílu zvládnout i nelehké situace, požehnám ti.
Tak vykroč a nechej se vést - Neboj se! Přečti si ještě Žalm 23.

Ivo Pospíšil (Šumperk)

sobota - 26. června 1M 27,1-29

Izák nevědomky žehná Jákobovi

Přistoupil tedy a políbil ho. A když Izák ucítil vůni jeho šatů, takto mu požehnal: „Hle, vůně mého syna - jako vůně pole, jemuž Hospodin žehná! Ať Hospodin dá ti nebeskou rosu, úrodnou zem, obilí i víno v hojnosti. Ať lidé slouží ti, ať se ti klaní národy. Pánem svých bratří buď, ať se ti klaní synové matky tvé. Ať jsou zlořečeni, kdo ti zlořečí, a požehnáni, kdo ti žehnají!“ (1M 27,27-29)

Tento příběh je fascinující, avšak zároveň teologicky a morálně zneklidňující. Schvaluje snad Bůh Jákobovu lest? Uzná podvodem získané požehnání? Na první pohled se skutečně může zdát, že Rebeka s Jákobem jsou hlavními padouchy příběhu: obrali starého a slepého Izáka o požehnání určeného Ezauovi, staršímu z bratrů. Při bližším pohledu to však není tak černobílé. 
Jednak stojí za zmínku, že Ezau již dříve pohrdl svým prvorozenstvím, když jej lehkomyslně vyměnil za trochu čočkové kaše (1M 25,29-33). Ezau byl také oblíbencem svého otce, který jej zjevně a až nekriticky upřednostňoval a přivíral oči nad jeho chybami. Zatímco Izákův otec Abraham považoval za důležité zajistit svému synovi manželku z božího lidu, Izák nijak nezasáhl a nechal Ezaua vybrat si (rovnou dvě) manželky z pohanského národa Chetejců, které pak byly oběma rodičům zdrojem hořkého trápení (1M 24,34). Kvůli Ezauovi byl Izák také ochoten porušit zažitou tradici otců. Když se přiblížil čas jeho skonu, měl Izák svolat všechny své syny a každému dát požehnání. Izák je ale celé zamýšlel pro Ezaua. 
Ano, Jákobův úskok měl své následky: bratr se jej chystal zabít, musel utéct, snášet mnohé nepohodlí a sám byl později obelstěn strýcem Lábanem. Jákobovo srdce však bylo otevřené Bohu, a proto si Bůh vyvolil právě jeho, a nikoliv jeho staršího bratra, jako základ pro svůj vyvolený národ. 
Jaké poučení tedy z příběhu plyne pro nás? Boha zajímá naše srdce, nikoliv rodinné či společenské postavení, majetek nebo sláva. 

Jan Daněk (Šumperk)

neděle - 27. června 1M 28,1-9

Izák nyní vědomě žehná Jákobovi

Kéž ti Bůh všemohoucí požehná, rozplodí tě a rozmnoží. Bude z tebe společenství lidských pokolení. Kéž ti dá požehnání Abrahamovo, tobě i tvému potomstvu, abys obdržel zemi, v níž jsi hostem a kterou Bůh dal Abrahamovi. (1M 28,3-4)

Kvůli Ezauově reakci na Jákobův podvod a způsobu, jakým Jákob získal od svého otce Izáka požehnání, Rebeka opět zasahuje. Varuje Jákoba (27,41-45) před jeho bratrem a radí mu, aby odešel do Cháranu. U jejího bratra měl najít ochranu a přízeň (skutečně?) a stejně tak najít sobě i ženu - předpokládáme tu pravou, ale která to je? Lea (kterou Jákob nechtěl, dala mu ovšem více synů a mezi nimi Judu), nebo Ráchel (která mu porodila Josefa - Jákobova miláčka)?
Izákovo požehnání nyní sice přichází vědomě, přesto se však nemůžeme zbavit nahořklé pachutě z intrik, které jsou kolem celého tohoto příběhu. Izák žehná a propouští svého syna. Není od věci povšimnout si, že zatímco sám Izák za žádnou cenu nesměl opustit zem (pro jeho nevěstu se vydává služebník), Jákob je pryč odeslán. Je dědictví země v ohrožení? Žádné lidské plány a intriky nemohou ohrozit Boží plány. Jákob se do země svého otce vrátí s bohatstvím i ženami - ovšem během svého života bude sklízet, co zasel. Stejně jako on podvedl svého bratra a otce, bude podveden on několikrát. Nakonec zemře v Egyptě. Izákovo požehnání tak dojde naplnění až v dalších generacích, stejně jako naplnění Božích zaslíbení daných Abrahamovi. Přesto však Hospodin Jákoba neopustil a svému slovu dostál. 
Možná jsme na tom někdy podobně - jdeme si svou cestou a komplikujeme si tím cestu. Hřích přináší důsledky. A život je proto těžší, komplikovanější, hořčejší. Pokud však své hříchy vyznáváme, on je tak dobrý, že nám odpouští a neopouští nás. Je věrný, protože nemůže zapřít sám sebe (2Tm 2,13).

Pavel Mrázek (Šumperk) 

pondělí - 28. června 1M 28, 10-22

Bůh zaslibuje Jákobovi svou ochranu 

Hle, já jsme s tebou. Budu tě střežit všude, kam půjdeš, a zase tě přivedu do této země. Nikdy tě neopustím, ale učiním, co jsem ti slíbil. (1M 28,15)

Patriarcha Jákob je živým příkladem složitosti lidské povahy. Na rozdíl od svého vlastního bratra Ezaua (nevázaného muže) byl duchovním dědicem Abrahama, totiž pokračovatelem židovského rodu. Sám Bůh se nazývá „Bohem Abrahama, Bohem Izáka a Bohem Jákoba“ a po téměř dvou tisíciletích Ježíš používá toto označení ve sporu se svými oponenty (Mt 22,32; Mk 12,26; Lk 20,37). Již v tomto je vidět velká milost Stvořitele k jednomu z Jeho stvoření.
Musíme si uvědomit, že Bible říká o všech lidech pravdu, dokonce i o těch velmi dobrých, aniž by přikrášlovala nebo zveličovala. Všechny Boží děti jsou zobrazeny jako lidé dělající chyby, někdy dokonce i velmi závažné. Jákob nebyl výjimkou: jak si pamatujeme, trpěl vážnou nemocí zvanou „vychytralost“. Prvorozenství převzal od svého staršího bratra oklamáním svého otce; poctivě uveďme, že ho k tomu navedla jeho vlastní matka (1M 27,1-29), která trpěla kvůli pohanským manželkám staršího syna (1M 26,34-35; 27,46). Pak podváděl v podnikání svého tchána, který však sám nebyl vzorem poctivosti (1M 29-30).
Přesto, navzdory tomuto vážnému etickému problému, Bůh Jákoba požehnal následujícím požehnáním: „Hle, já jsem s tebou. Budu tě střežit všude, kam půjdeš, a zase tě přivedu do této země. Nikdy tě neopustím, ale učiním, co jsem ti slíbil.“ (1M 28,15) Toto nám říká, že Bůh jako nejlepší znalec lidských srdcí pracuje se svými dětmi a napravuje jejich nedostatky. Tvrdá práce u jeho nevděčného tchána (1M 31,38-41) změnila Jákobův charakter natolik, že když potkal svého rodného bratra, klaněl se, plakal a nazval sám sebe jeho otrokem (1M 33,3-4).

Alexandr Tarasenko (Plzeň - Agapé, stanice Karlovy Vary)

úterý - 29. června 1M 29,15-35

Jákob zakouší pozici oklamaného 

Ráno Jákob viděl, že to je Lea. Vyčítal Lábanovi: „Cos mi to provedl? Což jsem u tebe nesloužil za Rachel? Proč jsi mě oklamal?“ (1M 29,25) 

Všichni lidé se někdy cítili podvedeni a zklamáni. Neustále nás někdo klame, ať už jsou to zaměstnavatelé, politici nebo jen nějací naši známí. Zklamali jsme se v nich a už jim nevěříme, i když se s nimi nemůžeme rozloučit a jsme nuceni snášet jejich přítomnost v našich životech. Pravděpodobně se cítí stejně i ti, kteří nás klamou, protože, jak říká Boží zákon, „všichni zhřešili a jsou daleko od Boží slávy“ (Ř 3,23).
Stejný příběh se stal Jákobovi. Své prvorozenství získal podvodem, když zhřešil proti svému vlastnímu otci a staršímu bratrovi. Proto může být jeho tvrdá práce pro strýce a tchána vnímána jako přiměřená odplata za tento jeho hřích. Všimněte si, že ani v této své práci nedokázal odolat podvádění: na prvním místě se stará o to, aby se jeho stádo rozrůstalo více než stádo Lábanovo (1M 30,30-43). Proto o celé této rodině (o Rebece a jejím synu Jákobovi, o Lábanovi, o kterém jeho vlastní dcery mluví špatně (1M 31,15-16) i o jeho dceři Ráchel, která ukradla rodinné modly (v. 19)) lze říci následující rčení: „Neklamte se, Bohu se nikdo nebude posmívat. Co člověk zaseje, to také sklidí.“ (Ga 6,7)
Zde vyvstává otázka: Může se vůbec člověk zklamání z druhých lidí vyhnout? Odpověď se zdá jednoduchá: dělat dobré skutky, především pro slabé (Jk 1,27), a neočekávat vděčnost od lidí (L 14,12-14). A pak v souladu s výše citovaným pravidlem (Ga 6,7) bude taková osoba sklízet dobro.

Alexandr Tarasenko (Plzeň - Agapé, stanice Karlovy Vary)

středa - 30. června 1M 30,25-43

Jákobovo požehnání obohacuje i Lábana 

Lában mu odvětil: „Kéž bych získal tvoji přízeň! Zjistil jsem, že mi Hospodin kvůli tobě žehná.“ Dále řekl: „Urči si přesně mzdu a dám ti ji.“ Jákob mu odpověděl: „Sám přece víš, jak jsem ti sloužil a jak prospívalo tvé stádo, když jsem byl při něm.“ (1M 30,27-29) 

Příběh zde vyprávěný je docela obyčejný, protože v podobné situaci se ocitli mnozí, ne-li všichni lidé. Všichni chceme žít v pohodlných politických, ekonomických, přírodních a rodinných podmínkách. Všichni lidé bez výjimky chtějí mít svůj vlastní „byznys“ bez ohledu na to, co přesně toto slovo pro každého z nich znamená: peníze, kariéra, dobré zdraví atd. Lában tedy chtěl jen zbohatnout. Ve starověkém světě to byla přirozená touha a i dnes chce mnoho lidí žít lépe, než si dosud může dovolit. Ale Lában se snažil zbohatnout na úkor svého zetě Jákoba, takže si usmyslel, že ho domů do jeho rodné země prostě nepustí.
A to je hlavní rozdíl mezi těmi, kteří chtějí žít v požehnání od Boha, a těmi, kteří hledají pouze materiální stránku tohoto požehnání. První jsou připraveni přijmout od Boha jako Otce vše, co se považuje za dobré předat dětem, a druzí jen to, co se v naší době nazývá „krásný život“.
Ježíšem slíbený život v hojnosti (J 10,10) lidé vnímají různě.
Křesťané si musí pamatovat, že skrze ně Bůh žehná jejich okolí. A lidem, kteří chtějí jako Lában dostat požehnání Jákoba, musíme připomenout, že to nelze, aniž by změnili svůj život a stali se jedním z Božích dětí.

Alexandr Tarasenko (Plzeň - Agapé, stanice Karlovy Vary)

čtvrtek - 1. července 1M 31,1-18 

Lstivost Lábana nezmařila požehnání Jákobovi 

Vy sami víte, že jsem vašemu otci sloužil ze všech sil. Ale váš otec mě obelstil, desetkrát změnil mou mzdu. Bůh mu však nedovolil, aby mi provedl něco zlého. (1M 31,6-7)

Včera jsme četli o tom, jak chtěl Lában získat požehnání poslané shůry Jákobovi (1M 30, 27-29). V jeho slovech je zcela zřejmá lstivost, s níž se pokusil uklidnit svého zetě. Zde je Lában zobrazen jako zvláštní typ, příklad nepříjemného člověka. Je zarážející, jak tito lidé dokážou otevřeně lhát do tváře těm, jejichž schopností chtějí využít pro své vlastní dobro.
Teprve poté, co Jákob vyčetl svému tchánovi nevděk (1M 30,25-30), si tento malý farmář konečně vzpomněl, že práce zaměstnance by měla být přiměřeně zaplacena (v. 31). Dokonce i jeho vlastní dcery vnímají svou ponižující finanční situaci v domě lakomého otce (1M 31,15-16).
Mezi oběma rodinami vzniklo přirozené napětí, které se často objevuje, pokud jde o peníze (31,1-2). Byla to krizová situace, ale naštěstí Bůh přišel s řešením a nařídil Jákobovi, aby se vrátil do své rodné země (v. 3). Bůh tak osvobodil svého člověka od závislosti a zastavil rozvoj konfliktu.
Zde smíme vidět pravidlo: lidé vytvářejí konfliktní situace, zkouší je řešit svými vlastními silami, ale skutečně vyřešit je dokáže pouze Bůh ( Př 19,21; 20,24).

Alexandr Tarasenko (Plzeň - Agapé, stanice Karlovy Vary)

pátek - 2. července 1M 31,19-35

Bůh ochrání Jákoba před Lábanem 

Bylo v mé moci naložit s vámi zlé. Ale Bůh vašeho otce mi dneska řekl: „Měj se na pozoru, mluv s Jákobem jen v dobrém, ne ve zlém.“ (1M 31,29)

Před námi je typická situace: mladší generace - zeť a dcery - projeví svévoli. Toto chování přirozeně hněvalo nejstaršího v rodině, Lábana, tchána a otce uprchlíků. Situaci navíc zhoršila skutečnost, že Lábanovi utíká nejlepší zaměstnanec, díky němuž docela zbohatl. Taková věc by rozrušila každého podnikatele. Navíc jeho osobní bůžkové zmizeli. Pro staré lidi je taková ztráta velmi citlivá, lze ji snad srovnat s tím, když starého komunistu vyloučili ze strany. Je zřejmé, že když rozhněvaný zaměstnavatel uprchlíky dostihne, stane se neštěstí. Sedm dní Lában a jeho příbuzní pronásledovali tyto neposlušné děti, dokud je nedohnali (1M 31,23).
Ale před nevyhnutelným tragickým koncem zasáhl Bůh, osobně se zjevil Lábanovi a zakázal mu, aby projevil svůj hněv (v. 24). Všimněte si, že - jak již bylo uvedeno v předchozích čteních - žádný z členů této rodiny nebyl příkladem kdovíjaké slušnosti: ani Lában ani Jákob ani Rebeka ani Ráchel, která ukradla bohy milé jejímu otci! To samozřejmě nemohlo dopadnout vůbec dobře.
Ale Bůh udělal vše pro to, aby situace neskončila tragédií. Lában byl nucen propustit uprchlíky. A jejich cesty se navždy rozešly. O Lábanovi už dál nic neslyšíme, ale hodně se toho ještě dozvíme o Jákobovi, s nímž Bůh nadále pracuje.

Alexandr Tarasenko (Plzeň - Agapé, stanice Karlovy Vary)

sobota - 3. července 1M 32,23-33

Jákobův zápas o požehnání 

Neznámý řekl: „Pusť mě, vzešla jitřenka.“ Jákob však odvětil: „Nepustím tě, dokud mi nepožehnáš.“ Otázal se: „Jak se jmenuješ?“ Odpověděl: „Jákob.“ (1M 32,27-28) 

Tento příběh obsahuje mnoho věcí, které komentátoři různých škol, odborníci na starověký folklór a Bibli interpretují různými způsoby. My budeme postupovat v souladu s následujícím starým pravidlem hermeneutiky: pokud není pochopitelná fyzika, podívej se na metafyziku. To znamená, že se podíváme na duchovní význam biblické pasáže, její hlavní poselství.
Uprchlý Jákob a jeho početná rodina téměř dosáhli cíle své cesty. Daleko za ním zůstala dlouhá a tvrdá služba u tchána i šťastný útěk, kdy Bůh osobně zasáhl v nebezpečí a zakázal Lábanovi, aby projevil svůj hněv proti uprchlíkům (1M 31,24-29). Teď ho čekalo setkání se starším bratrem, kterého před mnoha lety podvodem obral o prvorozenství.
To byl další tlak pro psychiku člověka s již tak velmi obtížnou životní cestou. Určitě si byl vědom své duchovní nedokonalosti a bál se možné odplaty za starý hřích. V takových okamžicích prochází mnoho lidí jakýmsi „bojem s Bohem“. Například jedné takové noci byl mladý křesťan sražen autem a přišel o nohu; později se stal pastorem a učitelem semináře a po mnoha letech profesorem teologie. Jákobův boj s Bohem byl dlouhý, „dokud nevzešla jitřenka“ (v. 25).
Na základě naší osobní zkušenosti můžeme jen hádat, co prožil. Nakonec se Bůh rozhodl tento boj ukončit, ale Jákob si přál, aby od Něho obdržel požehnání (v. 27). Tak mu Bůh požehnal, slíbil mu vítězství nad lidmi, a dokonce mu dal nové jméno (v. 29-30).
Všimněte si, že v Bibli byla nová jména dána takovým Božím služebníkům, jako byl Jozue, syn Núnuv, nebo Šimon, syn Jonášův (4M 13,16; Mt 16,17-18). Nyní se tedy Jákob stal Izraelem na památku pro něj tak těžké noci.

Alexandr Tarasenko (Plzeň - Agapé, stanice Karlovy Vary)

neděle - 4. července 1M 35,1-15

Zbav se cizích bohů! 

Jákob tedy řekl svému domu i všem, kteří byli s ním: „Zbavte se cizích bohů, které máte mezi sebou! Očisťte se, převlékněte si šat.“ (1M 35,2)

Po celý týden jsme sledovali Jákobovu obtížnou cestu k osobnímu úspěchu. Nejprve získal právo prvorozenství tím, že ho ukradl svému vlastnímu bratrovi. Následoval útěk ke strýci Lábanovi, kde tvrdě pracoval dvacet let a nakonec získal velké bohatství a rodinu. Kvůli závisti ze strany příbuzných, vyvolané jeho úspěchem, byl donucen prchnout a podařilo se mu Lábanovi, svému strýci a tchánovi, šťastně uniknout, a to díky přímému Božímu zásahu. Nakonec se setkal s vlastním bratrem, který mu naštěstí odpustil. Zdálo by se, že v životě uspěl, všechno šťastně skončilo, teď může v bezpečí prožít stáří ve své rodné zemi.
A najednou Bůh člověku, pro kterého předtím tolik udělal, připomene, že by i on sám měl něco udělat, jmenovitě postavit Bohu oltář. Ve skutečnosti Bůh Jákoba vybídl, aby splnil svůj vlastní slib, který učinil kdysi dávno při útěku z domova (1M 28,19-22). Až teprve teď Jákob nařídil rodině zbavit se cizích bohů. Ukázalo se, že v jeho domě stále ještě stojí modly! Dnes je jistě těžké nebo až nemožné něco takové si jen představit. Ale první Abrahamovi potomci žili stále ve dvou světech - ve světě skutečného, ​​silného Boha a světě smyšlených, bezmocných bohů.
Bohužel tomu tak často u lidí, kteří chtějí žít s Bohem, bývá: to staré se jich stále drží. Když Jákob splnil tento příkaz, Bůh mu požehnal a slíbil to samé, co kdysi jeho dědečkovi Abrahamovi - udělám z tebe veliký národ a dám mu tuto zemi (1M 35,11-12).

Alexandr Tarasenko (Plzeň - Agapé, stanice Karlovy Vary)

pondělí - 5. července 1M 37,1-11 

Josef vystaven nenávisti svých bratří 

Když bratři viděli, že ho otec miluje nade všechny bratry, začali ho nenávidět a nepromluvili na něho pokojného slova. (1M 37,4) 

Tento týden budeme uvažovat nad životem starozákonního Josefa, syna praotce Jákoba. A také nad tím, jak zvláštním způsobem v jeho životě působil Hospodin a jak si ho použil ve svém plánu záchrany nejen jeho rodiny, ale potažmo celého lidstva.
V této počáteční fázi jeho života, v jeho mládí, vidíme Josefa jako privilegovaného syna, který si je náležitě vědom svého výsadního postavení. Otec Jákob ho miloval ze všech synů nejvíce, byl to syn jeho stáří, jehož matku Ráchel miloval nade všechny ženy. Svoji náklonnost vyjádřil i tím, že Josefovi udělal pestře tkanou suknici. 
Josef nosil svému otci špatné zprávy o svých starších nevlastních bratrech. Zřejmě opravdu nebyli zrovna příkladnými lidmi. A bratři Josefa stále více nenáviděli. Žárlili na otcovu výhradní lásku k Josefovi. Možná v tomto nebyl Jákob zrovna nejmoudřejším otcem. Bratři nenáviděli Josefa, když bezelstně sděloval své sny, ve kterých mu Bůh ukazoval, že v budoucnosti bude mít výsadní postavení i v celé rodině. Jejich nenávist vyrostla natolik, že s ním nedokázali pokojně mluvit a nakonec ho chtěli i zabít. 
Nikdy bychom neměli sami zavdávat příčinu tomu, aby nás druzí lidé nenáviděli. Pokud je na nás, máme žít se všemi lidmi v pokoji. Jako rodiče bychom měli dávat ve svých rodinách pozor, abychom nepřispěli k nezdravému soupeření mezi dětmi o naši pozornost a lásku. 
Ale pravdou je, že se můžeme dostat do situace, kdy nás lidé nenávidí bez našeho zavinění. Možná vás někdo nenávidí proto, že jste křesťané a chcete žít jinak než vaši nevěřící přátelé. Zastáváte jiné hodnoty než oni, hodnoty Božího království. Možná vás mají za náboženské fanatiky jen proto, že lidem předáváte pravdu Božího slova. I Pána Ježíše nenáviděli, mnohem dřív než nás (J 15,18-19). Učme se i v takových situacích neodplácet stejnou měrou, ale odpouštět a milovat druhé láskou Pána Ježíše. 

Pavel Coufal (Brno)

úterý - 6. července 1M 39,1-6

Josefa se zřekli bratři, ale Hospodin byl s ním 

S Josefem však byl Hospodin, takže ho provázel zdar; byl v domě svého egyptského pána. Jeho pán viděl, že je s ním Hospodin a že všemu, co on činí, dopřává Hospodin zdaru. (1M 39,2-3)

Josefovi bratři chtěli Josefa původně ze závisti zavraždit, ale Božím řízením se nakonec rozhodli, že ho prodají jako otroka do Egypta. Zde se dostal do domu Potífara, velitele faraonovy tělesné stráže. A i zde s ním Hospodin zůstával - v Egyptě, daleko od domova, v cizí zemi. Ale Josef na Boha nezanevřel, nestěžoval si na to, co ho potkalo. I když to pro něj jistě bylo velice těžké a nerozuměl tomu, Hospodinu věřil a přijímal Jeho vůli ve svém životě. Možná ho právě tyto okolnosti přivedly k Bohu blíž - místo se svým otcem Izraelem, který ho miloval a všemožně mu prokazoval svoji lásku, prožívá najednou Josef vztah se svým nebeským Otcem, ke kterému se obracel se svými prosbami a ve kterého vkládal naději.
A Hospodin Josefovi žehnal. Josef se stává svědomitým, zodpovědným a pracovitým služebníkem a jeho pán Potífar se rozhodne učinit ho správcem svého domu. Josef se tak pro nás stává vzorem, abychom svoji práci dělali poctivě a pracovali tak, jako kdyby byl naším zaměstnavatelem Bůh (Ko 3,23). Tento postoj je také způsob, jakým si nás Bůh chce použít pro svědectví našim kolegům, zákazníkům a lidem, kteří nás při práci pozorují. Záleží na tom, jak k práci přistupujeme. Je to jako v příběhu o třech kamenících: „Tři kameníci otesávali kameny. Navštívil je cestovatel a tázal se jich, co to dělají. První kameník odvětil: ‚Otesávám kámen.‘ Druhý kameník se zamyslel a řekl: ‚Vydělávám sobě a své rodině na chleba.‘ A třetí kameník dal tuto odpověď: ‚Já stavím katedrálu pro Boha, který učinil zem i nebe a kterého dnem i nocí uctívají andělé!‘“
Ať už tě dnes čeká cokoli, odevzdej teď v krátké modlitbě svůj život a svoji práci do Božích rukou. 
Možná někdy nevidíš ve svém namáhání smysl, ale Bůh si tě chce použít, abys ho svým životem oslavoval (1K 10,31). Josef musel čekat dlouho a tvrdě pracovat, ale všude kde byl (v domě Potífara, ve vězení, u faraona), svědčil ostatním lidem o Bohu a ukazoval jim, že Bůh je Pánem nad celou zemí i nad jejich osudy. Kéž i tebe, milý čtenáři, si Bůh dnes použije ke svědectví o své lásce a dobrotě ostatním lidem. 

Tomáš Kratochvíl (Brno)

středa - 7. července 1M 39,7-20 

Boží bázeň posiluje v odolání pokušení 

Po těchto událostech se stalo, že se žena jeho pána do Josefa zahleděla a naléhala: „Spi se mnou!“ … „Jak bych se tedy mohl dopustit takové špatnosti a prohřešit se proti Bohu!“ A třebaže se Josefovi nabízela den co den, nevyhověl jí, aby k ní ulehl a byl s ní. (1M 39,7 a 9b-10)

Pokušení často přichází neočekávaně a snaží se v nás vzbudit dojem, že tato lákavá nabídka se už nebude opakovat. Musím se rozhodnout hned, protože potom už bude pozdě. Jaká lež! Není to ale jen ďábel, kdo nás pokouší. Písmo mluví o tom, že je to naše hříšná přirozenost, která nás táhne ke zlému (2Pt 1,4). Proto přišel Ježíš na tento svět, aby nás z moci hříchu vysvobodil. Musíme se znovu narodit a dostat od Boha nové srdce, aby nám už hřích nediktoval, co máme dělat. Apoštol Pavel říká: „Žijte z moci Božího Ducha, a nepodlehnete tomu, k čemu vás táhne vaše přirozenost.“ (Ga 5,16) Proto se potřebujeme každý den Bohu přibližovat a připomínat si tu vzácnou milost, kterou nám Ježíš prokázal. 
Josef dobře věděl, co je správné, a co ne. Na nabídku „sexu zdarma“ odpovídá: „Jak bych se tedy mohl dopustit takové špatnosti a prohřešit se proti Bohu!“ Josef si uvědomoval, že to, co mu Potífarova žena nabízí, rozhodně bude mít následky. Hřích má vždy následky - a zvlášť hřích sexuální. Zničené rodiny, rozbité vztahy s dětmi, narušenou důvěru partnera, dopad v práci, ve službě… Potřebujeme si znovu a znovu připomínat Boží zákony a nařízení, která nám Bůh dal (Ž 1; Ž 119,1 a 9-11). 
Pokušení je ale někdy natolik silné, že mu musíme utéct. Jako třeba z vánočního firemního večírku, když už se zábava příliš uvolňuje. Potífarova žena se Josefovi nabízela den co den. On jí ale nevyhověl. Dokonce ho chytila, aby s ní spal. Josef ji ale nechal, utekl a vyběhl ven. Jaké by to asi mělo následky, kdyby tomuto pokušení podlehl?
Všimněme si také, že Josefovi nešlo primárně o vlastní reputaci, ale o to, že se nechtěl prohřešit proti Bohu. Desatero nám říká, jaké by měly být naše standardy. Jaké přikázání ale Ježíš označuje za to největší? „Miluj Hospodina, Boha svého, celým svým srdcem, celou svou duší a celou svou myslí.“ (Mt 22,34-40). Mít větší potěšení z Hospodina než z hříchu je jediný opravdový způsob, jak odolat pokušení.
S jakým pokušením bojuješ? Co na tebe opakovaně doráží a snaží se tě získat? Bůh tě chce uvádět do své pravdy. Popros dnes ráno Ducha svatého, aby promlouval do tvého života a ukazoval ti lži, kterým věříš, a požádej Ho, aby ti dal sílu se „v den zlý postavit na odpor, všechno překonat a obstát“ (Ef 6,13).

Tomáš Kratochvíl (Brno)

čtvrtek - 8. července 1M 41,1-36 

Josef svědčí o Bohu, který mu dává výklad 

Farao Josefovi řekl: „Měl jsem sen a nikdo mi jej nedovede vyložit. Doslechl jsem se, že tobě stačí sen slyšet a už jej vyložíš.“ Josef faraónovi odpověděl: „Ne já, ale Bůh dá faraónovi uspokojivou odpověď.“ (1M 41,15-16) 

V dobách krizí má věřící člověk výhodu. Může mít nadhled, který mu dává poznání Božího slova, může vidět souvislosti a poznávat smysl věcí. To je jeden z důvodů, proč Písmo obsahuje obsáhlé pasáže popisující budoucí dění. Bůh jistě může promlouvat i dnes prostřednictvím proroctví - to je ale nutné vždy poměřovat normou psaného Božího slova. Obojí - psané i přímé proroctví - ale vyžaduje inspirovaný výklad, správnou interpretaci slova do našich konkrétních podmínek. Proč právě v Egyptě selhala schopnost vykladačů? Moudrost tohoto světa musela mlčet, protože tyto sny byly řečí Božího zjevení. Takovým snům lze porozumět jen v úzkém spojení s Bohem, a to prostřednictvím víry. V Josefově ochotě vyložit sen vidíme, že Josef nezůstal nečinný při své záchraně. Neměl Josef jen očekávat na Boha? Josefové smí učinit kroky ke svému vysvobození. Bůh při vysvobozování používá i člověka. Představme si, že jsme společně s Josefem ve vězení… Ráno jako každé jiné, jednotvárná šeď všedního dne - ale dnes se má Josef postavit před faraóna. Nevěděl, co ho čeká... Přítomnost ho však nezastihla nepřipraveného. Jeho život ve vězení neprobíhal naprázdno. Ani náš život by neměl probíhat naprázdno. Využijme všechny příležitosti k duchovnímu růstu - využít každou příležitost společné bohoslužby, mít otevřené uši, sbírat Boží slovo. Naše srdce má být zásobárnou, do které jsme v čase milosti sbírali drahocenné poklady. 
„Ne já, ale Bůh dá faraónovi uspokojivou odpověď.“ To je projev „od sebe“ vykoupeného člověka. Jak by nám lichotilo ocenění našich schopností, navíc v takové situaci a od takového člověka! Josef říká: „To není moje věc, sláva patří Bohu… Jeho řeč je jasná, otevřená, jistá.“ Josef se nedělá důležitým. Velký v Bohu, malý sám v sobě.

Pavel Smilek (Brno)

pátek - 9. července 1M 41,37-57

Josef - záchrance světa

A farao Josefa pojmenoval Safenat Paneach (to je po egyptsku Zachránce světa) a dal mu za manželku Asenatu, dceru Potífery, kněze z Ónu. Tak vzešel Josef nad egyptskou zemí jako slunce. (1M 41,45) 

Povýšení Josefa přišlo podle Božího plánu, ve správný čas, a předcházela mu Boží výchova. V předchozích textech je v souvislosti s Josefem opakovaně řeč o tom, že …nějaký čas byl ve vazbě... po dvou letech… Je důležité si všimnout, že Boží hodiny jdou jinak než naše. Když čteme příběhy Bible, potom vždy znovu zjišťujeme, že Bůh má pro všechny věci svůj čas a je velice důležité, abychom se nechali vtáhnout do Božího časového plánu. Zcela prakticky se to můžeme naučit z přírody. Nikdo, kdo odtrhá květy stromů, nemůže očekávat, že potom z nich budou plody. Také zrání ovoce má svůj čas. Tím, že budeme netrpěliví, nezpůsobíme, že by nezralá jablka byla rychleji poživatelná. 
Kdyby Josef neprožil zvláštní Boží výchovu - když byl prodán do otroctví - všechno trápení, vězení, ponižování, osamocení - těžko by byl schopen unést budoucí slávu vládce Egypta. Čteme, že vzešel „jako slunce“ nad Egyptem. V tom se ovšem naplnily i jeho vlastní prorocké sny. Josef tušil tajuplný zákon duchovního růstu. Nejprve se musí jít dolů a potom nahoru. Josef musel prožít smrt starého člověka - i v tomto jinak duchovně krásném člověku byly vážné kazy (zřejmě kus duchovní pýchy). Josef ve vězení nerezignoval, nezakopal se do svého utrpení, nedal se odsoudit k nečinnosti. Proto se Josef chytil každé práce, i ve vězení mu Bůh žehnal a lidé si toho museli všimnout. Nelze přehlédnout, že právě zde je Josef věrným předobrazem Pána Ježíše Krista - jak v ochotě sloužit druhým, tak v Jeho povýšení. Josef byl povýšen z vězení na trůn. Pán Ježíš byl povýšen z hrobu na nebesa. Přes Golgotu na trůn. I nás čeká nadějná budoucnost a povýšení v nebi. Jsme na to připraveni? 

Pavel Smilek (Brno) 

sobota 10. července 1 M 45,1-28

Josef za vším vidí naplnění Božích plánů

Bůh mě poslal před vámi, aby zajistil vaše potomstvo na zemi a aby vás zachoval při životě pro veliké vysvobození. A tak jste mě sem neposlali vy, ale Bůh. On mě učinil otcem faraónovým, pánem celého jeho domu a vladařem v celé egyptské zemi. (1M 45,7-8)

Mnozí z nás, kteří čteme tato zamyšlení, známe příběh Josefa. Víme o zkouškách, které ho potkaly (prodán do otroctví, pokoušen ke smilstvu, byl ve vězení atd.), i o velkých vítězstvích, kterých v nich dosáhl. Toužíme obstát v našich zkouškách jako on, ale tohoto vítězství ne vždy dosahujeme. Jak je možné, že Josef obstál? Odpověď se ukrývá v nadpise dnešního zamyšlení: potřebujeme za vším vidět naplnění Božích plánů. 
Tento pohled nedokážou mít naše lidské oči, ale oči víry. Josef věřil, že Bůh má všechno ve svých rukou a nic se nevymklo jeho kontrole (Mt 10, 28). Pokud si myslíš, že tvoje zkouška je větší než náš Bůh, tak skutečně neznáš Boží velikost a Jeho moc (Ž 9, 3-5). Bůh používá ve svém plánu nejen dobré věci, ale dokáže obrátit zlé věci na dobré (Ř 8, 28). Josef miloval Boha a důvěřoval mu. Zároveň měl před Bohem bázeň a neodvážil se vzít odplatu do svých rukou. Josef si uvědomoval, že i kdyby naplánoval pro svůj život sebelepší plán, Boží plány jsou vyšší a lepší než jeho (Iz 55, 9). 
Před Josefem a ani po něm žádný člověk nekráčel v jeho stopách, ani my se o to nepokoušejme. Pokud chceme obstát jako Josef, musíme mít upřený zrak na Krista - to je pohled víry. U Něj nacházíme ujištění, lásku, pomoc a potřebné osvobození od vlastní představy, jak by měl vypadat náš život.
Na co chceš dnes upírat svůj zrak ty? 

Pavol a Pavla Andraškovi (Brno)

neděle - 11. července 1M 50,15-26

Josef umírá ve víře v naplnění Božích slibů 

Potom Josef svým bratrům řekl: „Já umírám, ale Bůh vás jistě navštíví a vyvede vás odtud do země, kterou přísežně slíbil Abrahamovi, Izákovi a Jákobovi.“ A zapřisáhl syny Izraelovy slovy: „Bůh vás jistě navštíví a pak odtud vynesete mé kosti.“ (1M 50,24-25)

Josef prožil opravdu požehnaný život. Život, který nebyl vždy snadný, ale byl naplněný Boží blízkostí a pomocí. Josef zůstal věrný Bohu uprostřed všech životních zkoušek a těžkostí. Zároveň dokázal upřímně odpustit svým bratrům, kteří mu způsobili mnoho bolesti. Odcházel na věčnost s tím, že je s nimi opravdu smířený. Odcházel s hlubokým pokojem v srdci. Jaké to je požehnání, když může člověk takto končit svůj pozemský běh!
Josef pevně spočinul ve vědomí toho, že Bůh je svrchovaný Pán nade vším. Tuto pravdu si ve svém životě mnohokrát ověřil. Věřil, že jednoho dne Pán splní všechny sliby, které dal jejich otcům, Abrahamovi, Izákovi a Jákobovi. A s touto vírou zavázal své bratry i následující generace, aby - až přijde toto Boží navštívení - vynesli jeho kosti z Egypta a pohřbili je ve slíbené zemi.
Jaká je naše víra? Je prověřená a upevněná našimi životními zkouškami? Je silná a jistá? Víra není jen jakýsi neurčitý pocit ve smyslu „věřím, že zase bude líp“. Věřit Bohu znamená spolehnout se na to, v co doufáme, a být si jist tím, co nevidíme (Žd 11,1). Spoléháme se pevně na to, že Ten, který nám dal své sliby, je věrný? Děláme rozhodnutí pro dnešek i budoucnost na základě víry v Boží slovo? Kéž by i po nás zůstalo pro další generace svědectví, že jsme byli lidmi, kteří sice nebyli dokonalí, ale kteří upřímně bojovali dobrý boj víry (2 Tm 4,7). 

Pavel Coufal (Brno)

pondělí - 12. července 1S 1,1-20

Samuel vyprošen od Hospodina

Chana otěhotněla, a než uplynul rok, porodila syna a pojmenovala ho Samuel (to je Vyslyšel Bůh). Řekla: „Vždyť jsem si ho vyprosila od Hospodina.“ (1S 1,20)

Když se nám s manželkou narodily prvně dvě dcery, navíc oba porody byly dosti složité, přemýšleli jsme jak dál. Zejména já jsem si přál k dcerám ještě i syna. Nebylo to snadné, a tak tím rozhodujícím bylo rozpoznat, zda to přání nebylo jen mým osobním rozmarem navzdory zdravotním potížím mé manželky. Modlili jsme se. Právě v takovýchto okamžicích je velice zásadní mít společnou základnu pro modlitby, protože takový modlitební zápas není jednoduchý. Když manželka otěhotněla potřetí, věděl jsem, že to bude kluk. Neumím to popsat, ale prostě jsem to věděl. Občas se mi žena s dcerami smály, že to přece jen bude holčička, a navíc máme v zásobě i dost růžového oblečení. Já jsem zachovával klid, věděl jsem své… Narodil se kluk a pojmenovali jsme ho Jonathan (Bůh dal).
Výchozí situace Chany byla velmi složitá, jednak tím, že byla bezdětná, a to bylo často důvodem pro útoky, srovnej například Ráchel (Gn 30,23) nebo Alžběta (L 1,25), a jednak i tím, že neplodnost byla považována za možný Boží trest. Proto se Chana, jak jinak než se vší naléhavostí, upnula na Hospodina, kterého znala a doufala v něj jako v Boha živého a vyslýchajícího modlitby. Příběh Chany je dobrou inspirací pro rodiče i v dnešní době, předně pokud jde o důvěru a očekávání, že Pán Bůh dává, avšak ve svůj čas. Dalším podnětem k zastavení a zamyšlení je její vděčnost s nezištností. Nebere Samuele jako své vlastnictví, ale bere ho jako Boží dar. Vytouženého a vyprošeného potomka po odkojení (cca 3-5 let) zasvěcuje službě Hospodinu a vzdává se jeho blízkosti. V jejím počinu můžeme také vidět Boží charakter, to nejdražší co má, odevzdává k službě druhým. Chanina vděčnost a radost pak vyúsťuje v nádherný chvalozpěv. Osobně mě to vede k otázce, zda to, co žádám od Boha a Nebeského Otce, pak skutečně můžu s radostí a vděčností opět odevzdat jemu a k jeho oslavení, nebo si to přirozeně raději přivlastním?

Vladislav Vovkanič (Praha3)

úterý - 13. července 1S 2,11-26

Upřímný prospívá i ve špatném prostředí

Synové Élího byli ničemníci, neznali se k Hospodinu. Mládeneček Samuel však prospíval a byl oblíben u Hospodina i u lidí. (1S 2,12 a 26)

Prostředí kolem malého Samuele nelze popsat jinak než naprostý duchovní úpadek a zkázu. Synové Elího se vědomě staví proti Hospodinu ve svém počínání, a tím se zpronevěřují svému kněžskému úřadu. Ovoce jejich služby tak v každém ohledu bylo zlé. Dokonce prostý lid je poučuje, co mají dělat a jak správně obětovat (verš 16). „Hřích těch mládenců byl před Hospodinem nesmírně veliký, protože lidé znevažovali Hospodinovy obětní dary.“ (1S 2,17) Je zvláštní, že Elí se to dozvěděl od lidu Izraele, osobně se nezajímal o své syny a jejich službu Bohu. Nevidíme zde žádný modlitební zápas za své potomky. Sice je Elí napomíná, ale jak se zdá, oni pohrdají jak jeho otcovskou, tak i jeho kněžskou autoritou, a nakonec i samotným Hospodinem. Jejich zkaženost jde tak daleko, že cesta k pokání a návrat k Bohu zůstávají již bez naděje. To jsou tragické a beznadějné podmínky pro Samuelův duchovní i tělesný vývoj. Ale tam, kde hříšný člověk končí, začíná jednat Svatý Bůh. Nedopustí, aby se maličký Samuel utopil v lidské bezbožnosti a ďáblových nástrahách. Konec svévolníků a bezbožníků je jasný: „Se svévolníky je tomu jinak: jsou jak plevy hnané větrem. Na soudu svévolní neobstojí, ani hříšní v shromáždění spravedlivých.“ (Ž 1,4-5) Hospodin o nich rozhodl a jeho rozhodnutí je nezvratné, propadnou smrti. Neboť, jak zpívá Chana: „Hospodin usmrcuje i obživuje, do podsvětí přivádí a vyvádí též odtud.” (1S 2,7)
Do děsivého kontrastu je tak postavena na jedné straně víra a skutek prosté ženy Chany, na druhé straně pak kněžský rod Elího a jeho bohoslužba. Navzdory bezbožným kněžím se Hospodin přiznává k těm, kteří ho ctí a v důvěře na něj spoléhají. Elí tak na vlastní oči spatří tragický zánik svého potomstva, zatímco žena víry, Chana, je potomky obdařena. Již při Chaně vidíme naplnění Ježíšova slova: „A každý, kdo opustil domy nebo bratry nebo sestry nebo otce nebo matku nebo děti nebo pole pro mé jméno, stokrát víc dostane a bude mít podíl na věčném životě.“(Mt 19,29) Hospodin se pak přiznává i k Samuelovi a stává se jeho poručníkem a ochráncem.
Z toho plyne, že se vyplatí být Pánu Bohu věrný za každých podmínek, navzdory situaci a okolnostem, jakkoliv mohou být nepříznivé. To také znamená, že naše děti neponecháme napospas bezbožné společnosti ani jim samotným, ale budeme je vést a zápasit za ně na modlitbách v upřímné snaze být jim dobrým příkladem na cestě života. V důvěře pak je budeme odevzdávat Nebeskému Otci, protože On se o každého z nás lépe postará, a to za každých okolností, ať dobrých či zlých.

Vladislav Vovkanič (Praha3)

středa - 14. července 1S 3,1-14

Hospodin mluví k upřímnému, přestože je nezkušený 

Samuel ještě Hospodina neznal a Hospodinovo slovo mu ještě nebylo zjeveno. A znovu, potřetí, zavolal Hospodin Samuela. On vstal, šel k Élimu a řekl: „Tu jsem, volal jsi mě.“ (1S 3,7-8)

Naproti sobě se nacházejí zkušený kněz Elí pokročilého věku a nezkušený mládenec Samuel. Situace je až paradoxně nevyvážena s ohledem na oba dva charaktery. Elí zestárnul a ztrácí zrak. Ale jak se dozvídáme, šlo předně o ztrátu duchovního vidění. Následkem toho „bylo Hospodinovo slovo vzácné a prorocké vidění nebylo časté“ (verš 1). Na druhé straně je nezkušený mládenec Samuel, který „ještě Hospodina neznal a Hospodinovo slovo mu ještě nebylo zjeveno.“ (verš 7). Jako by mezi nimi byla zvláštní mezera. Do této mezery vstupuje sám Pán Bůh. Jedině On je garantem a východiskem z duchovní nouze, kterou způsobili synové Elího, aniž by jim v tom otec zabránil. Avšak „Boží kahan ještě nezhasl.“. Jako bychom v tom mohli spatřovat naději v beznadějné situaci. Je zde sice nezkušený, ale upřímný a připravený: „Mluv, Hospodine, tvůj služebník slyší,“ říká mládenec Samuel. Nevíme, co v tuto chvíli pohánělo Elího, jestli zvědavost, zda Hospodin nezmění své rozhodnutí, nebo se snad rozpomenul na dobu, kdy i on s upřímným srdcem čekal na Boží slovo? Velkým povzbuzením je to, že Pán Bůh nepotřebuje k uskutečnění svého díla zkušené činovníky - profesionály, ale upřímná a ochotná srdce. Ani na věku potom nezáleží, každý může být užitečný, jak mladší tak starší.
Vyprávění o Elím a jeho synech je velkou výstrahou, že i ti nejzkušenější profesionálové se mohou zpronevěřit svému poslání a povolání. Nakonec právě ta vytříbená duchovní elita poslala Pána Ježíše - bez víry a slitování - na kříž.

Vladislav Vovkanič (Praha3)

čtvrtek - 15. července 1S 3,15-21

Hospodin dává duchovní autoritu Samuelovi

Tak Samuel vyrůstal a Hospodin byl s ním. Nedopustil, aby některé z jeho slov padlo na zem. Celý Izrael od Danu až k Beer-šebě poznal, že Samuel má od Hospodina prorocké pověření. (1S 3,19-20)

Jak v době starozákonní, tak v celém období církevních dějin lidé usilují o duchovní autoritu. A mnohdy se jí domáhají horším způsobem, než je běžné v sekulární společnosti. Ani dnešní doba není výjimkou. Mnohdy své tělesné počiny přikrýváme tím nejduchovnějším pozlátkem, a dokonce se k tomu někdy přivolává i svrchovaná Boží vůle, aby tak člověk ospravedlnil svoji člověčinu. Samuelovo jednání je zcela odlišné. Je vybrán a povolán jako malé bezbranné dítě, které nemá v úmyslu ohrozit zkušenou duchovni elitu, ba ani nemůže. Tudíž je životně zcela závislý na dospělých. Malý klouček si nic nemůže nárokovat. Ve svém jednání je nejen nezkušený, ale i nezištný, ke starému Elímu se chová s náležitou úctou, a dokonce se boji oznámit mu to vidění. Na celém procesu Samuelova povolání můžeme vidět dokonalý Boží plán, který s jistotou spěje k cíli. Ačkoliv se z těchto dvou veršů nedozvídáme o věku mladého Samuele, jejich výpověď nám odhaluje mnohem více. Za prvé, růst v Boží blízkosti je tím nejlepším předpokladem a zárukou, že se člověk vyvíjí správným směrem jak duchovně, tak tělesně. Za druhé, Boží slovo skrze Samuele padá do úrodné půdy beze ztráty. Jak například praví prorok Izajáš: „Tak tomu bude s mým slovem, které vychází z mých úst: Nenavrátí se ke mně s prázdnou, nýbrž vykoná, co chci, vykoná zdárně, k čemu jsem je poslal.“(Iz 55,11) Nebo jak v podobenství o rozsévači řekl Pán Ježíš o slovu, které padá do úrodné půdy. Za třetí se pak dozvídáme o rozsahu území, ve kterém má působit Samuel z Božího pověření. Není to fascinující, že tento mladík dostává pověření a autoritu, aby přinášel prorocké slovo celému Izraeli? Co k tomu dodat: „Je-li Bůh s námi, kdo proti nám?” (Ř 8,31)

Vladislav Vovkanič (Praha3)

pátek - 16. července 1S 7,2-12

Hospodin odpoví na opravdové rozhodnutí lidu 

Tu celý izraelský dům zatoužil po Hospodinu. Samuel vyzval celý izraelský dům: „Jestliže se chcete celým srdcem obrátit k Hospodinu, odstraňte ze svého středu cizí bohy i aštarty, upněte se srdcem k Hospodinu a služte jenom jemu. On vás vysvobodí z rukou Pelištejců.“ Izraelci tedy odstranili baaly a aštarty a sloužili jenom Hospodinu. (1S 7,2b-4)

Opravdovému rozhodnutí předchází opravdová touha. Ta může pramenit ze strachu, z povinnosti nebo z touhy něčeho dosáhnout. Anebo může pramenit z touhy po živém Bohu.
Věřím, že je to dílo Ducha svatého, když začneme toužit po Bohu; když se v našem nitru začne ozývat hlasitá a hladová touha po neviditelném: touha po věčnosti; touha po tom poznávat víc Boha; touha po tom, co nám může - a chce - dát jenom Bůh - sám sebe. 
Samuel v tomto příběhu hraje roli průvodce, který pomáhá lidu soustředit se na Hospodina. Připomíná jim, že jejich touha volá po jediném Bohu; pak nemají místo žádní baalové ani aštarty; když zatoužíme po živém Bohu a když se s ním setkáme, pak nám není zatěžko opustit staré způsoby.
Touha, víra a skutek se pak spojují v životní nasměrování, které následuje vedení Božího Ducha. Izraelci poslechli svou touhu a s vírou udělali, co jim Samuel poradil. Výsledkem bylo, že následovali Hospodina.
Jeden na druhém viděli životodárnou proměnu; to je motivovalo pokračovat dál. Hospodin se přiznal k tomuto způsobu života a žehnal lidu. Vysvobodil je z útlaku nepřátel, kteří představují starý způsob života, se kterým se už rozloučili. K jejich víře se přiznal Hospodin a vedl je cestou, na níž leží život, požehnání a jeho přítomnost.
Věřím, že i nám se Bůh chce dát poznat; že chce vstupovat do našich životů a proměnit je k nepoznání; otočit vzhůru nohama vše zlé v dobré - ke své slávě. Bude oslaven, když mu vírou dáme prostor jednat v naších životech. Pak zazní svědectví a chvály o tom, co živý Bůh vykonal pro nás, v nás, mezi námi a skrze nás.

David Živor (Praha 3/Řepy)

sobota - 17. července 1S 7,13-17

Pilná duchovní služba v terénu

Samuel byl soudcem Izraele po celý svůj život. Rok co rok se vydával na obchůzku do Bételu, do Gilgálu a do Mispy a na všech těchto místech soudil Izraele. Pak se vracel do Rámy, neboť tam byl jeho dům, a tam soudil Izraele; tam také vybudoval Hospodinu oltář. (1S 7,15-17)

Samuel byl věrný a poslušný Boží služebník, kterému Bůh žehnal. Byl tak věrný, že si vysloužil být celoživotním soudcem, kterého povolal sám Bůh. A nebyl to rozhodně jednoduchý úkol. Dostal od Boha do vínku spoustu hřiven a jako správný služebník věděl, jak o ně pečovat a jak s nimi nakládat. S rozvahou, s důvtipem, s moudrostí a především s Boží pomocí. Neřekl si, že raději nebude dělat nic, aby nic nezkazil. Šel do toho naplno, protože věděl, že Bůh je s ním, ať se stane cokoliv.
Každý z nás má své místo v Božím plánu. Nemusíme být zrovna soudci celého národa jako Samuel. Přesto máme své místo, ať už je to v práci pro sbor, v našem zaměstnání, v našem osobním životě, za který jsme zodpovědní. Ne vždy se nám ale do všeho chce, ne vždy je naše práce jednoduchá. Někdy nás sráží naše vlastní myšlenky, někdy naše lenost. Ale na příkladu Samuele vidíme, že Bůh žehná těm, kteří jsou pilnými služebníky. I když mnohdy vidíme spoustu překážek, které nás můžou ubít a zabránit naší píli, nezapomínejme, že když je náš Bůh s námi, kdo může proti být? 
A jak je to s námi? Chceme být rovněž pilnými služebníky na Božím poli jako Samuel? Bůh je připraven nám být na tomto bitevním poli přes mnohé překážky naším Průvodcem a požehnat nám naši každodenní píli, pro kterou se dnes a denně rozhodujeme.

Martin Romančák (Praha 3/Řepy)

neděle - 18. července 1S 12,18-25

Samuel - vytrvalý modlitebník za svůj národ

A pokud jde o mne, jsem dalek toho, abych se proti Hospodinu provinil tím, že přestanu za vás prosit. Naopak i nadále vás budu učit, co je dobré a správné. (1S 12,23; SNC)

Napadlo vás někdy, že nemodlit se je hřích - provinění se proti Hospodinu? Izraelité a každý z nás děláme chyby. Každý den. Ale Hospodin praví, že když přijdeme s pokorou a vyznáváme je, odpouští nám a očišťuje nás (viz Iz 1,9). 
Samuel byl kněz, ale modlit se není výsadou a povinností „jen pro vyvolené“. To platí pro každého bez výjimky. 
Proč? Protože skrze modlitbu a čtení Písma zůstáváme v Bohu, a jen tak může Boží slovo přebývat (žít, být živé) v nás. Jen tak se neodchýlíme od Hospodina. Naopak. Budeme se Mu přibližovat. Bůh nás chce mít blízko. Chce celé naše srdce. Chce, abychom sloužili Jemu celým srdcem. 
A právě modlitba je hlavní součástí naší služby a zdrojem naší síly, naší „horkou linkou“. Nejen proto, abychom prosili, ale aby se naše nitro stalo korytem, ze kterého bude vyvěrat a proudit ta živá voda od Boha k ostatním lidem. Kde se naše srdce a celé bytí stane chválou Boha. Tak se staneme chrámem Ducha svatého. Skrze vděčnost za to, co Bůh již vykonal v našich životech, si připomínáme Boží moc. 
Ale modlitba není jen pro nás samé a naše potřeby, ale také k tomu, abychom svými ústy skrze ni a v ní svědčili o našem Bohu, který je středem našeho života a všeho, co činíme. Skrze modlitbu, která věří a očekává a která je vytrvalá, se mohou dít změny. Skrze modlitbu můžeme být usmířeni s Bohem. A tak jako Duch za nás lká nevyslovitelným lkáním, i my máme prosit za lidi kolem nás, za naše rodiny, nepřátele i politiky a vládu. Bez ustání. Vytrvale. Modlitební život není viditelná služba, ale o to víc se k ní Pán Bůh přiznává. A o to to může být těžší. 
Žijme tak, abychom mohli být shledáni dobrými a věrnými služebníky i v oblasti modlitebního života. Každý den. Dnes. Teď. 

Martin Romančák (Praha 3/Řepy)

pondělí - 19. července 1S 10,1-12

Samuelovo prorocké slovo se Saulovi brzy naplnilo

Vtom se tě zmocní duch Hospodinův a upadneš do prorockého vytržení s nimi a změníš se v jiného muže. Sotva se Saul obrátil, aby od Samuela odešel, proměnil mu Bůh srdce v jiné. Onoho dne se dostavila všechna tato znamení. (1S 10,6 a 9)

Izrael si vyžádal krále a Bůh jim ho dal. Krásného, vysokého, toho skvělého reprezentanta. Možná ještě lepšího, než měli okolní národy (třicátníka, muže v plné síle). Navíc mu to Bůh potvrdil skrze Samuelovo pomazání olejem a stvrdil prorockým slovem. Napočítal jsem deset prorockých slov, která se všechna brzy naplnila. Ale zároveň i první příkaz, který měl udělat a neudělal. „Potom vstoupíš na Boží pahorek, na kterém jsou pelištejská výsostná znamení.“ (verš 5) „Až se u tebe tato znamení dostaví, učiň, co se tvé ruce naskytne, neboť Bůh bude s tebou.“ (verš 7) Saul měl strhnout výsostná znamení Pelištejců. Znamení toho, že oni a jejich bohové jsou vládci toho území. Prorocká znamení se naplnila, ale Saul neudělal nic!
Samuelovo prorocké slovo se Saulovi brzy naplnilo. Kolik proroctví a zaslíbení jsme dostali ty a já? Hodně, „Neboť všechna Boží zaslíbení, kolik jich jen je, v něm jsou ‚ano‘.“ (2K1,20; ČSP) Jak budeme „vládnout“ ve svém životě? To záleží na tom, jak budeme poslušní. Saul začal dobře. Sám od sebe pomohl Jábešským, ale problém měl s poslušností. Proto si Bůh vybral jiného krále. Krále, který hledal Jeho vůli.
Žádné náboženské zvyky, ve kterých si libuješ a možná jsou i dobré, nemůžou nikdy nahradit poslušnost ve tvém osobním životě, kdy musíš umírat touhám, žádostem, představám …, sám sobě.

Jiří Šimek (Brniště)

úterý - 20. července 1S 11,1-15

Saul se v kritické chvíli ujímá vůdcovství v Izraeli

Saul šel právě za dobytkem z pole. Tázal se: „Co je lidu, že pláče?“ A oni mu sdělili slova jábešských mužů. Jakmile Saul ta slova uslyšel, zmocnil se ho duch Boží. Vzplanul nesmírným hněvem. (1S 11,5-6)

Lid ve městě Jábeš se dostal do problémů. Byli obklopeni nepřátelskou armádou, kterou neměli šanci sami porazit. Volají o pomoc k bratřím z lidu izraelského. Nevolají krále, přestože byl nedávno zvolen. Možná o něm nevědí, možná ho neznají, a tak nevědí, co od něj očekávat. 
Přesto se slova volání o pomoc dostanou i ke králi, který se zrovna vrací s dobytkem z pole. Byl korunován za krále, ale místo o svůj lid se opět stará o stáda dobytka. Život jde dál. Nic se nezměnilo. Teď ale přichází výzva. Výzva, která volá k činu muže, který má být vůdcem a králem. Saul do toho nevstupuje ze svých sil, ale je zmocněn duchem Božím. Spravedlivý hněv, který v něm duch Boží vyvolal, ho vede k hrdinskému činu. Nezůstává lhostejný, ale začíná jednat jako král a vůdce svého lidu. A Bůh dává Izraelcům vítězství nad nepřáteli. Konají se hody oběti pokojné. Izrael má svého krále, který se osvědčil v boji proti nepřátelům jako velký vůdce.
Saul začal velice dobře. Nechal se vést duchem Božím, naslouchal knězi Samuelovi… Ale jaké byly dny další? Jaký byl jeho konec? Jak je to v našem životě? Prožili jsme dotek Boží, obrátili jsme se na Boží cestu, byli jsme povoláni… Velký začátek. Super. Ale co bude dál? Začátek je důležitý, ale opravdová hodnota se zjeví až na konci. Budu se držet Boží cesty? Nesejdu? Dojdu do Božího království? Vždy je to jen a jen naše rozhodnutí! Jak na začátku, tak uprostřed i ke konci naší cesty. Ale je smutné začít s Bohem a skončit bez něj. Jako Bůh zmocnil Saula k tomu být Králem a vůdcem, zmocňuje i nás být jeho následovníky. Držme se jej až dokonce.

Martina Matysová (Brniště)

středa - 21. července 1S 12,1-17

Rozhodující je vždy věrnost Hospodinu

Jestliže se budete Hospodina bát, jemu sloužit a poslouchat ho, nebudete-li se vzpírat Hospodinovým rozkazům, obstojíte vy i král, který nad vámi kraluje; půjdete-li ovšem za Hospodinem, svým Bohem. Jestliže však nebudete Hospodina poslouchat a budete se Hospodinovým rozkazům vzpírat, dolehne Hospodinova ruka na vás i na vaše otce. (1S 12, 14-15)

Samuel, poslední soudce izraelského národa, byl věrný Hospodinu a vedl lid ve všech oblastech spravedlivě. Přestože nemohli Izraelci Samuelovi nic vytknout, vyžádali si krále a Bůh jim ho dal. Samuel pomazal Saula za krále, ale zároveň dává lidu vážné varování. Národ izraelský včetně krále se má bát Hospodina - ctít Ho, poslouchat a věrně Mu sloužit. Když nebudou poslouchat a budou se vzpírat, dolehne na ně ruka Hospodinova - spravedlivý trest. Ve 24. verši čteme: „Jen se bojte Hospodina a věrně mu služte celým srdcem.“ Samuel se osvědčil jako ten, který byl věrný Hospodinu. Co je to věrnost? To znamená nejen se rozhodnout, něco slíbit, ale i vytrvat. Například novomanželé si při svatebním obřadu slibují věrnost až do konce života. K věrnosti jsme vyzýváni i my, kteří jsme se rozhodli následovat Pána Ježíše. Žijeme podle Jeho rad a přikázání, která nám ukazuje v Bibli? Věrnost také patří mezi ovoce Ducha svatého (Ga 5,22). Izraelci mnohokrát zklamali a odvrátili se od Boha, ale když k němu upřímně volali, On se nad nimi znovu smilovával a žehnal jim. Bůh je nám největším příkladem věrnosti, i když my jsme často neposlušní a nevěrní. V Janově epištole čteme: „Jestliže doznáváme své hříchy, on je tak věrný a spravedlivý, že nám hříchy odpouští a očišťuje nás od každé nepravosti.“(1J 1,9) Buďme tedy věrni Bohu a vytrvejme. V evangeliu Matouše je psáno: „Správně služebníku dobrý a věrný, nad málem jsi byl věrný, ustanovím tě nad mnohým; vejdi v radost svého pána.“(Mt 25,21) A na konci Bible čteme: „Buď věrný až na smrt, a dám ti vítězný věnec života.“(Zj 2,10)

Růžena Kucová(Brniště) 

čtvrtek - 22. července 1S 13,1-14

Nedůvěra Bohu vede ke špatným rozhodnutím

Samuel řekl Saulovi: Jednal jsi bláznivě, že jsi nezachoval příkaz Hospodina, svého Boha, který ti dal. Vždyť tak by Hospodin upevnil tvé království nad Izraelem navěky. (1S 13,13; ČSP)

Dvě armády, izraelská a pelištějská, stojí proti sobě. Pelištějci jsou v přesile, Izrael se třese strachy. Saul čeká sedm dní, má dorazit Samuel a obětovat Hospodinu. Samuel nepřichází. Saul v roli krále musí co nevidět rozhodnout, jak se v tíživé situaci zachová. Co se mu asi honí hlavou? Kde se ten Samuel courá? Mám ještě den počkat? Nepřihodilo se mu něco? Co když se mi lid rozuteče dřív, než Samuel dorazí? Mám vyrazit do boje bez obětování Hospodinu? Radši to vezmu do vlastních rukou a obětuji sám, nemůžu do boje přece jít bez Boha. Těžko říct, zda to takhle nějak v Saulově hlavě probíhalo. Na jednu stranu Saul správně vidí, že Boha v boji potřebuje. Na druhou stranu pod tlakem situace chybně usuzuje, že si Boha může v situaci jaksi ochočit pouhým rituálem, kterého se sám ujme. A navíc zapomíná, že svým rituálem jde proti Božímu nařízení. Někdy možná máme - podobně jako Saul - více důvěry ve vlastní rozhodovací schopnosti a řešení, někdy možná nemáme trpělivost čekat s důvěrou na Boží řešení. Kéž si uvědomujeme Boží svrchovanost. Přijdou rozhodnutí, v nichž uděláme chybu a budeme nést i důsledky. Ale to neznamená, že je mezi námi a Bohem konec. Vždy je prostor pro pokání. Kéž jednáme moudře a kéž nás strach z budoucích chyb nebo stud za ty minulé nezastaví v následování Boha.

Květa K. (Brniště)

pátek - 23. července 1S 14,24-35

Nemoudré rozhodnutí bez Božího požehnání

Jónatan řekl: „Můj otec trápí zemi. Jen se podívej, jak se mi rozzářily oči, protože jsem okusil trochu tohoto medu. Tím spíše, kdyby se dnes lid dobře najedl z kořisti svých nepřátel, kterou nalezl. Ale kvůli tomu nebyla porážka Pelištejců tak velká.“ (1S 14,29-30; ČSP)

Hned první kritické události krále Saula odhalují jeho vlastní povahu. S urostlou postavou pravý král. Zdá se být pokorný. Vždyť ho před veřejným pomazáním za krále našli schovaného mezi výstrojí (1S 10,22). Ani pohrdání neslyší (1S 10,27). Netrpělivý, nedbalý příkazu Hospodina (1S 13,13) přidává další nerozumné rozhodnutí o půstu v době boje. V době, kdy se vyžaduje zvýšená fyzická námaha, to zní téměř absurdně. Nerozumná přísaha, kterou lid chce dodržet. Nakonec vojsko nevydrží a pustí se do rabování a pojídání jídla ještě i s krví. Od dalšího závazku, kdy chce Saul usmrtit vlastního syna, ho nakonec zachránil lid (1S 14,44-45). Zde vidíme nerozumné, poněkud chaotické rozhodování Saula. Jónatan to viděl velice jasně. Zvýšena fyzická námaha vyžaduje zvýšený přísun energie, jídla. Vidíme i my, že nerozumné rozhodování „brání“ většímu požehnání v našich společenstvích? Věřím, že Bůh je připraven nám požehnávat mnohem více, ale „může“? Je správné, že se snažíme vyhýbat se hříchu. Hledáme ale také rozumnost a moudrost? „Dávejte si dobrý pozor na to, jak žijete, abyste si nepočínali jako nemoudří, ale jako moudří.“ (Ef 5,15) Možná si pamatujeme, že na jeho cestě ani pošetilec nezabloudí (Iz 35,8). Mnohem častěji bychom si měli připomínat, jak důležité je získávat moudrost a rozumnost. Za všechno své jmění (Př 4,7). Jak po nás touží ta, co byla potěšením Hospodina ještě před stvořením (Př 8, 1-36).

Štefan Halža (Brniště)

sobota - 24. července 1S 15,1-9 

Touha po majetku vede k neposlušnosti Hospodinu

Saul a jeho lid ušetřil Agaga a nejlepší kusy z bravu a skotu, z druhého vrhu, a ze skopců a vůbec ze všeho pěkného, a nechtěli je vyhubit jako klaté. Jako klaté zničili jen to, co bylo podřadné a bezcenné. (1S 15,9)

Saul je skrze proroka Samuele pomazán za krále nad Izraelem. A Hospodin mu vzápětí dává úkol - vyhladit Amálekovce (Amálek, praotec stejnojmenného kmene, byl vnukem Ezaua). Protože v minulosti zaútočili Amálekovci na Izrael v Sinajské poušti, nyní měli být vyhlazeni. Samuel dává Saulovi naprosto jasné a přesné příkazy od Hospodina, co a jak má udělat. Vyhladit celý tento národ a jako klaté zničit vše, co mu patří. Saul nejdříve postupuje tak, jak mu Hospodin přikázal. Drtivě zvítězí, ale jeho poslušnost není stoprocentní. Nakonec přestoupí Hospodinův příkaz a ponechá naživu Amáleckého krále Agaga a vezme si nejlepší kusy z kořisti.
Na jedné straně tohoto příběhu stojí Hospodin a jeho jasné příkazy. Na druhé straně je Saul, nově pomazaný král nad Izraelem. Stačilo, aby Saul splnil vše tak, jak mu bylo uloženo. Ale on si Hospodinovy příkazy neustále pozměňoval a dělal to, co se jemu zdálo nejlepší, místo toho, aby činil to, co uznal za nejlepší Bůh. Patrně když viděl, kolik nádherných kusů zvířat by měl vyhubit, přišlo mu to jako škoda. Vyhubil pouze ty podřadné a bezcenné. V jeho srdci převládla touha po kořisti nad Božím příkazem. Možná si ani neuvědomil, že neudělal vše tak, jak mu bylo uloženo. Nebo už v hlavě spřádal plán na omluvu tím, že z ušetřených zvířat bude obětovat Hospodinu a vše bude v pořádku. Neuvědomil si, že „poznání Boha je nad zápaly“ (Oz 6,6). Důsledkem byl později konec jeho kralování.
Na tomto příběhu vidíme, jak důležité je poslouchat Boha a jeho příkazy. Možná si také někdy říkáme, že nebude tak zle, když někde uděláme kompromis nebo jinak, než říká Písmo. Boha mrzí naše neposlušnost, ale Jeho láska je obrovská. Buďme vděčni, že náš Bůh je milosrdný a odpouští nám naše hříchy, když z nich činíme pokání. Ale je třeba si uvědomit, že i když nám Bůh odpouští, důsledky některých našich rozhodnutí nebo neuposlechnutí Božích příkazů si můžeme nést po zbytek našeho života. Ježíš Kristus se „v podobě člověka ponížil, v poslušnosti podstoupil i smrt, a to smrt na kříži“ (F 2,7-8). Buďme poslušni Bohu a Jeho Slovu.

Jiří Jíra (Brniště) 

neděle - 25. července 1S 15,10-23

Vzdor Hospodinu má těžké následky

Tu řekl Samuel: „Líbí se Hospodinu zápalné oběti a obětní hody víc než poslouchat Hospodina? Hle, poslouchat je lepší než obětní hod, pozorně rozvažovat je víc než tuk beranů. Vzdor je jako hříšné věštění a svéhlavost jako kouzla a ctění domácích bůžků. Protože jsi zavrhl Hospodinovo slovo, i on zavrhl tebe jako krále.“ (1S 15,22-23)

Dnešní slovo je velmi silné. Hřích, který si dědičně přinášíme už od Adama a Evy, nás vede k tomu, že žijeme často po svém. Hospodin Saulovi jasně říká, co má udělat. Posílá ho, aby vyhubil amálecké hříšníky a vše zničil. On zcela jasně zná Boží slovo, i když možná nedohlédne, proč tak má učinit. Hospodinu věří a poslouchá ho, což vidíme na tom, že jde. Ale když začne boj a pobíjí amálekovce, začne přemýšlet o kořisti a rozhodne se udělat věci po svém. Pobíjí bezcenné kusy zvířat, ale ty nejlepší si nechává. On ví, že jedná podle sebe, že dělá něco proti Bohu, a tak jde a obětuje Bohu z toho nejlepšího, co ukořistil. Jedná tak ale z vděčnosti, že byl Bůh při nich, nebo proto, aby ospravedlnil své jednání? Samuel mu připomíná, jak si kdysi připadal malý (nepatrný) a nyní je z vůle Boží vůdcem izraelských kmenů (králem).
Jsem skautským vedoucím, a tak vedu i smečku našich malých vlčat. Jsem pro ně starým vlkem - Akélou, vůdcem smečky. Oni se jako první a nejdůležitější věc učí poslechnout rozkaz. Nemají hned po uposlechnutí nějakého rozkazu remcat, přemýšlet, co je pro ně v jejich očích dobré, a co není. Jsou přece malí, ještě málo toho znají. Vše vychází z logiky věci. Vlčata vědí, že už dlouhý čas vedu smečku, že znám spoustu věcí a vím, jak je ochránit. Vím, co je pro ně dobré, a co ne. Kluci nemají žádné jiné body zákona jen jeden: „Buď poslušný vůdci své smečky.“ Tak jednoduché, a přece s tím všichni tak zápasí. 
A o tom mluví i Samuel. Saul se cítil slabý, ale Bůh mu dal moc a dal mu jednoduchý úkol. Poslechni to, co ti říkám. On, náš stvořitel, ví, co je pro každého z nás dobré. Přesto jako červík působí v mysli Saula ďábel, a když tomuto hlasu podléhá, vítězí svéhlavost, poslušnost je ta tam a vyhrává vzdor. Úplně zapomíná, že tím, kým je, je díky Bohu. Nezapomínejme tedy na to, že tím, kým jsme, jsme z Boží vůle, abychom nepadli jako Saul v Božích očích. Bůh ho zavrhl jako krále. Buďme poslušni svému stvořiteli, vždyť On ví nejlépe, kam je dobré nás vést. On zná, co je pro nás dobré, vidí i za roh, takže nás ochrání. Poslouchejme, co nám Bůh říká, řiďme se tím a dobře se nám povede.

Luko Kuc (Brniště)

pondělí - 26. července 1S 16,1-13

Bůh hledí na srdce člověka 

Hospodin však Samuelovi řekl: „Nehleď na jeho vzhled ani na jeho vysokou postavu, neboť já jsem ho zamítl. Nejde o to, jak se dívá člověk. Člověk se dívá očima, Hospodin však hledí srdcem.“ (1S 16,7)

Nejsme jiní. Díváme se očima, posloucháme ušima a necháváme ovlivňovat své smýšlení tělesnými smysly. Podle toho, co vidíme a slyšíme, a podle toho, jak se nám to líbí, si děláme úsudek - o lidech, o jejich službě, projevech, vlastnostech… Dáváme přednost tomu, co se nám líbí, a naopak, když se nám něco nelíbí, vznikají v nás předsudky a neumíme přijmout, že by to mohla být Boží cesta. Proroku Samuelovi by se líbilo mít za krále Elíaba - soudil podle jeho vzhledu a vysoké postavy. Ale udělal dobře, když poslechl Hospodina a pomazal za krále toho, koho určil On. I prorok znalý Božího vedení se ve svém úsudku mýlil. O co víc jsme omylní my, a přesto tak málo času trávíme na modlitbách předtím, než si uděláme úsudek o druhých lidech, o jejich službě, projevech, vlastnostech… Jen na modlitbě se můžeme zbavit předsudků a vidět to, co vidí Bůh v srdci - v mém bratrovi, sestře, v jeho / její modlitbě, písni, kázání, promluvě, hře na hudební nástroj, praktickém skutku, vedení jiných a podobně. Pokud přijmeme Boží pohled srdcem, pak uvidíme i tu méně podstatnou vnější přidanou hodnotu. Bůh nevybral krále Izraele podle krásného vzhledu, ale podle pokorného, ​​věrného, ​​upřímného a statečného srdce. Přesto se ta krása srdce odrazila i navenek - krásnýma očima a pěkným vzhledem. Vyplatí se očekávat s úsudkem na Hospodina.

Andrea Balážová (Žatec)

úterý - 27. července 1S 16,14-23

Hospodin otevírá Davidovi cestu ke králi

Jeden z družiny nato řekl: „Viděl jsem syna Jišaje Betlémského, ten umí hrát. Přitom je to statečný bohatýr, bojovník i muž hbitý v řeči a pohledný, a je s ním Hospodin.“ Saul poslal posly k Jišajovi a poručil: „Pošli ke mně svého syna Davida, který je u stáda!“ (1S 16,18-19)

Král Saul nehledal Boží vůli a Samuel mu oznámil, že království od něj bude odňato. Saul sice zůstal ještě řadu let králem, ale Hospodin už při něm nestál. Prorok Samuel mezitím pomazal mladíka Davida, kterého si Bůh vybral za nového krále. 
Saula začal přepadat zlý duch od Hospodina. Jeho služebníci mu navrhli, aby si našel někoho, kdo mu bude v těžkých chvílích hrát na citeru. To mu mělo přinést úlevu. Někdo ze služebníků věděl o Davidovi, který nejen uměl hrát na citeru, ale byl také statečný a byl s ním Hospodin. Saul nechal pro Davida poslat.
A tak se David, dosud pasák ovcí, dostává na královský dvůr. Jeho hra na citeru skutečně přináší Saulovi úlevu. Saul si Davida oblíbil. 
Chvilková úleva však není tím, co Saul skutečně potřeboval. Potřeboval najít cestu zpět k Bohu. Jak se můžeme dočíst v dalších kapitolách, Saul se od Boha vzdaloval čím dál víc, až nakonec Hospodinem opuštěn přišel v boji s Pelištejci o tři syny a následně umírá i on sám.
Naopak David, který spoléhal na Hospodina, se postupně stává Saulovým zbrojnošem, úspěšným bojovníkem, velitelem vojsk a nakonec i králem po Saulovi a jeho synovi Íšbóšetovi.
Co se můžeme naučit od Davida? Předně to, že se spoléhal na Hospodina. Dále, že svěřenou službu vykonával se vší zodpovědností. Ať už to byla péče o stáda nebo hra na citeru pro uklidnění krále. Také sloužil s pokorou a s bázní. Věděl, že byl prorokem Samuelem pomazán za krále. Opakovaně měl příležitost sáhnout Saulovi na život a zmocnit se vlády. Očekával však na Hospodina a dotazoval se na jeho vůli. Ačkoli byl často v ohrožení života, Bůh ho vždy zachránil a David mu za to vzdával chválu.

Pavel Stehlík (Žatec)

středa - 28. července 1S 17,34-44

Davidovo spoléhání na Boha 

A celé toto shromáždění pozná, že Hospodin nezachraňuje mečem a kopím. Vždyť boj je Hospodinův. On vás vydá do našich rukou. (1S 17,47)

David říká, že celý svět má poznat Boha. Tím jsme nejprve osloveni my. My, kteří jsme věřící, kteří máme Pána Ježíše v srdci. My, kteří známe Boha, nechováme se ustrašeně, jako se chovalo izraelské vojsko, které se bálo Goliáše a nechalo se posmívat a urážet? Ne tak David, který spoléhal na Boha, i když byl mladý a slabý proti Goliášovi. Ale věděl, že za ním stojí Bůh a že se může na Boha spoléhat a Bůh ho v tom nenechá.
Ale jak má celý svět poznat, že v Izraeli je Bůh, to si z chování Izraelců představit neumíme. Dělali všechno jiné než to, aby spoléhali na to, že Bůh byl v Izraeli. Bez pomoci, zbaven důstojnosti a bez víry tu stojí Boží lid.
Někdy se tak chováme i my, křesťané. Máme malé problémy, chceme je řešit sami a prosazujeme tam naši sílu, to naše JÁ. A když nám dojdou síly, z malých problémů se stává velký problém. Potom se bojíme, jsme ustrašení, víra nám upadá a přestaneme důvěřovat Pánu Ježíši, že má moc nás vyvést z problému, i když je ten problém obrovský. David se nebál a důvěřoval Bohu.
Od Kristova vítězství nad smrtí a zlem víme, že už neexistuje žádný nepřemožitelný Goliáš. Cokoli nás ohrožuje zevnitř i zvenku, je už poraženo. To jen nepřítel nám namlouvá, že to nezvládneme. Apoštol Pavel říká: „Odzbrojil a veřejně odhalil každou mocnost a sílu a slavil nad nimi vítězství.“ (Ko 2,15)
Věřit znamená spolehnout se, že Ježíš vyhrál, i když my často prohráváme se všelijakými Goliáši ve vlastním srdci i s těmi, co přicházejí zvenčí. Přeji vám i sám sobě, abychom měli víru jako měl David, abychom se nestrachovali před tím, co přichází ze světa, a pevně ve víře spoléhali na Pána Ježíše. 

Alois Eliáš (Žatec)

čtvrtek - 29. července 1S 17,45-58 

Zbraně duchovní nad zbraně vojenské

Ale David Pelištejci odpověděl: „Ty jdeš proti mně s mečem, kopím a oštěpem, já však jdu proti tobě ve jménu Hospodina zástupů, Boha izraelských řad, kterého jsi potupil.“ (1S 17,45)

Příběh o Davidovi a Goliášovi znají snad i malé děti a úsloví, že někdo bojuje jako David s Goliášem, doslova zlidovělo. Často bývá vnímán jako příklad vítězství slabého nad silným. Když jej ale čteme důkladně, zjistíme, že hlavní zvěst příběhu je jiná.
Když jde David pozdravit své bratry do boje proti Pelištejcům, všímá si, jak se Goliáš vysmívá izraelskému lidu i samotnému Bohu. Na rozdíl od izraelských bojovníků, kteří se Goliáše bojí a utíkají před ním, David reaguje přesně opačně a s Goliášem chce rovnou bojovat. 
Snad nikdo by si na Davida v této bitvě „nevsadil“. Ani Saul ani bratři, dokonce ani jeho vlastní otec ne (když přišel Samuel Davida pomazat, jeho otec na něj skoro zapomněl). David, nejmladší z bratrů, pasák ovcí, podceňovaný a nezkušený. Má ale tu nejdůležitější zkušenost, zkušenost víry, která ho přivede až k vítězství nad Goliášem. Je si vědom toho, že když v minulosti porazil lva a medvěda, nebyl to on, ale sám Bůh, kdo ho vytrhl z jejich spárů. A je si jist, že Bůh zjedná vítězství i nyní nad Goliášem. Odtud pramení jeho jistota, ne ze zkušenosti s bojem, ale ze zkušenosti s Bohem. 
David ve víře a v plném spolehnutí se na Boha dokonce odkládá vojenské zbraně a jde proti Goliášovi téměř neozbrojen. Ví, že Bůh je na jeho straně, že On za něj bude bojovat. 
Jak tento boj dopadl, dnes všichni víme. David Goliáše porazil. Nebylo to ale díky silnějším zbraním ani lepší strategií, dokonce ani díky jeho vychytralosti. David Goliáše porazil svou vírou, tím, že se spoléhal na Boha.
My se v našich každodenních bojích možná také bojíme a poddáváme se strachu. Jindy zase spoléháme na vlastní síly a hledáme pomoc v tomto světě. To je ale způsob, jakým se zachoval Saul a jeho vojáci. Bůh od nás očekává, že se zachováme právě jako David, v boji proti zlu sáhneme po duchovních zbraních a ve víře se spolehneme jen na Boha. Abychom nakonec mohli prohlásit: „Dobrý boj jsem bojoval, běh jsem dokončil, víru zachoval.“ (2Tm 4,7)

Josef Hrůza (Žatec)

pátek - 30. července 1S 18,1-5

David se prokazuje jako výborný velitel

A David podnikal výpravy, a kamkoli ho Saul poslal, měl úspěch. Proto ho Saul ustanovil velitelem nad bojovníky. To se líbilo všemu lidu i Saulovým služebníkům. (1S 18,5)

David se projevil jako výtečný bojovník, když zabil Pelištejce Goliáše (1S 17,49). Být dobrým válečníkem neznamená, že budete i dobrým velitelem. David se prokazoval ale také jako velmi dobrý velitel, protože poslouchal Boha a důvěřoval mu celým srdcem. David měl předpoklady stát se dobrým velitelem. Ukázalo se to už, když jako mladičký pastevec ovcí musel bojovat se lvem nebo medvědem. Nevím, kdo z nás bratří by se rozběhl s holí za lvem nebo medvědem, když mu ze stáda vezme ovci. David se nejen rozběhl, ale když zvíře našel, bil ho tak dlouho, až ho usmrtil a kořist mu vyrval z tlamy (1S 17,34-35). Je to neuvěřitelná odvaha, poslušnost a také víra v Boha neztratit ani jednu ovci ze stáda a položit za ní i život. Tak jako David byl velitelem armády a později i spravedlivým králem celého izraelského lidu (2S 8,15), tak Pán Ježíš je naším velitelem a králem, který za každého z nás jako za ztracenou ovečku položil svůj život. „Já jsem dobrý pastýř. Dobrý pastýř položí svůj život za ovce.“ (J 10,11)
Proto se plně spoléhejme na svého pastýře Pána Ježíše a dejme mu svoje srdce do rukou. My jsme bojovníci vyzbrojeni EVANGELIEM, abychom v tomto světě získávali další bojovníky pro Ježíšovo dílo. Nežijme tímto světem, ale spoléhejme se na svého Pána a čiňme Boží vůli.
„A nepřizpůsobujte se tomuto věku, nýbrž proměňujte se obnovou své mysli, abyste mohli rozpoznat, co je vůle Boží, co je dobré, Bohu milé a dokonalé.“ (Ř 12,2)

Dušan Mundok (Žatec)

sobota - 31. července 1S 18,6-16

Úspěch Davida vzbuzuje nepřátelství Saula

A křepčící ženy prozpěvovaly: „Saul pobil své tisíce, ale David své desetitisíce.“ Saul se velice rozzlobil; taková slova se mu nelíbila. Řekl: „Davidovi přiřkli desetitisíce, a mně jen tisíce. Už mu chybí jen to království.“ Od onoho dne hleděl Saul na Davida stále s nedůvěrou. (1S 18,7-9)

Od té doby, kdy byl David pomazán za krále, bylo zjevné, že za jeho úspěchy stojí Bůh. Naopak od Saula Hospodin odstoupil. Saul byl vydán na milost a nemilost svým nezvladatelným náladám. Jeho neklidná mysl se propadá do depresí a král se uchyluje k agresivitě. Tento stav však může zlepšit hudba, a tak se David dostává do služby krále. 
Z předchozích kapitol o Saulově kralování je zřejmé, že Saulovi se nepodařilo navázat osobní vztah s Bohem, vždy k vyřízení poselství potřeboval prostředníka. V 15. kapitole, která popisuje jeho pád, začíná Saul mluvit o Samuelově Bohu. Verš 30: „…vrať se se mnou. Chci se poklonit Hospodinu, tvému Bohu.“ Proč ne svému? Nebo aspoň našemu, Bohu Izraele?
David později jako král udělal také spoustu chyb. Bůh ho dokonce za ty pobité desetitisíce, které mu Saul záviděl, potrestal. Nedovolil mu postavit chrám, který by oslavil jméno a velikost Hospodina (1Pa 22,7-8). Čím se však David lišil, byla jeho důvěra ve svého Boha, která navzdory hříchu, zločinu a pokání neslábla. Proto jej Hospodin nezavrhl, ale odpustil mu. 
Čí je Bůh, kterému se dnes pokloníš? Svému Bohu? Bohu svého kazatele? Nebo Bohu jiného křesťana, v jehož životě je patrné, že s ním Bůh je? 
Tvůj Bůh na tebe čeká, pojď se mu poklonit osobně. 

Mariana Eliášová (Žatec)

neděle - 1. srpna 1S 18,17-29

David na královském dvoře

Saul viděl a poznal, že Hospodin je s Davidem, a jeho dcera Míkal ho milovala. I bál se Saul Davida ještě víc a byl po všechny dny Davidovým nepřítelem. (1S 18,28-29)

Po vítězství nad Goliášem David zůstává na královském dvoře, uzavírá smlouvu (přátelství) s Jónatanem. Saul si Davida oblíbil a dal mu významné místo, ustanovuje jej velitelem nad tisíci bojovníky. Je oblíben u lidu i u Saulových služebníků. David si vede úspěšně.
Ten, kdo svěří svou životní cestu Hospodinu, se má lépe než ten, kdo jde svou vlastní cestou. Žalmista říká, proč je dobré svěřit svůj život Bohu. V Ž 37,5 čteme: „Svou cestu svěř Hospodinu, doufej v něho, on sám bude jednat.“
Tak to vidíme u Davida. Bůh se k jeho cestě přiznává, dává mu zdar a David si vede úspěšně.
Ne tak Saul, ten jde svou vlastní cestou: „Nedbal toho, co Hospodin přikázal.“ (1S 13,14) Nechce čekat (očekávat) na Hospodina, když byl k tomu prorokem Samuelem vyzván.
Když Saul vidí Davidovy úspěchy a jak statečně vede Hospodinovy boje, začíná se obávat o svůj trůn a Davida nenávidět. Hledá, jak se ho zbavit, jedná pošetile a chce Davida zabít.
V Př 19,3 čteme: „Pošetilostí si člověk podvrací cestu, ale jeho srdce má zlost na Hospodina.“
Saul se svým myšlením i jednáním, které proti Davidovi konal, stavěl proti Bohu. Bůh to bere velmi osobně, když mu někdo sahá na Jeho dítko a usiluje mu o život, jako by se dotýkal zřítelnice Jeho oka (Za 2,12).
A jak je to s námi křesťany? Jak se zachovám já, když vidím úspěchy někoho jiného, třeba i mladšího křesťana? Začnu se chovat jako Saul, mít strach o svůj „trůn“, svou pozici, své místo a začnu nenávidět, likvidovat soupeře, jednat jako „pomatenec“ (1S 13,13)?
Nebo si povedu jako David, který celým srdcem důvěřoval Hospodinu a Bůh jeho důvěru (víru) odplácel úspěchem tak, že i Saul poznal, „že Hospodin je s Davidem“ (verš 28)?

František Karbula (Žatec)

pondělí - 2. srpna 1S 19,1-10

Nenávist, která vede Saula až k pokusu o vraždu 

Saul chtěl Davida přibodnout kopím ke stěně. Ten však před Saulem uskočil, takže Saul zabodl kopí do stěny. David té noci utekl a unikl. (1S 19,10)

Boží Slovo nás v této kapitole uvádí do příběhu mocného krále, který nenávidí svého nejvěrnějšího služebníka. Nenávidí ho až k smrti. Saul mohl být Davidovi za mnohé vděčný, a přesto ho nenáviděl. Jaký měl důvod k nenávisti? Saul měl na své straně všechny výhody. Měl království. Měl úspěch. I ten David mu vlastně patřil. Nejprve jako služebník, velitel jeho vojska, potom jako zeť, jako součást rodiny. Saul mohl na Davida žárlit pro jeho odvahu, čestnost, oblibu u lidu. To by byly lidské pohnutky, a kdyby si nechal poradit, mohl by s tím něco dělat. „Jenže zlý duch od Hospodina zase napadl Saula.“ (verš 9) Zde musíme hledat kořeny Saulovy nenávisti a ty zase musíme hledat u Saulovy vzpoury a vzdoru vůči Bohu. Pokud nechceme upadnout jako Saul, musíme každý den hledat Hospodina a Jeho milosrdenství. „Spravedlivý, i když sedmkrát padne, zase povstane, svévolníci zaklopýtnou a zle končí.“ (Př 24,16) Co měl a mohl dělat David? Byl věrným Saulovým služebníkem. Služba králi byla celý jeho život. Byl královým zetěm. Nejlepším přítelem králova syna. Velitelem jeho vojsk. Bydlel v králově paláci. Měl se všeho vzdát? Musel se všeho vzdát, pokud chtěl přežít. „... David té noci utekl a unikl.“ (verš 10) Někdy nám nezbývá než vše opustit a jít. Vzdát se vztahu, který jste léta budovali a mysleli jste si, že v něm máte bezpečí. Jsou vztahy, kde jde o život. Někdy je třeba přerušit přátelství, protože přítel se změnil. Někdy je třeba opustit zaměstnání, protože vztahy na pracovišti nás ničí. Někdy je třeba vymezit hranice v rodině, protože „dobré rady“ starší generace nebo naopak „jen žádosti o pomoc“ té mladší mohou natrvalo poškodit všechny. Útěk neznamená slabost. Útěk může znamenat odvahu. David nepřestal sloužit Saulovi. David nepřestal milovat svou ženu. David nepřerušil přátelství „až za hrob“ s Jonatánem. Zůstal věrný. „Jsme-li nevěrní, on zůstává věrný, neboť nemůže zapřít sám sebe.“ (2Tm 2,13) To platí o Pánu Ježíši. O nás nechť platí: „...neboť jaký je on, takoví jsme i my v tomto světě.“ (1J 4,17)
S Boží pomocí zvítězíme. Amen.

Petr Moses (Sokolov)

úterý - 3. srpna 1S 19,11-17

Věrná manželka zachraňuje Davidovi život 

Saul vyslal k Davidovu domu posly, aby jej střežili a Davida ráno usmrtili. Ale Davidova žena Míkal mu to oznámila. Řekla: „Jestliže se ti nepodaří zachránit se v noci, budeš zítra mrtev.“ Míkal spustila Davida oknem a on prchl pryč a unikl. (1S 19,11-12) 

Vztah Davida a Míkal by těžko byl příkladem v předmanželské výchově. Děvče se zamiluje do hrdiny a miláčka žen. Otci dívky se to hodí, protože chce, aby hrdina zemřel, aby „mu byla léčkou“ (1S 18,20-21). Hrdina - David však všechny nástrahy překoná a následuje svatba. To by byl krásný konec příběhu. Jenže svatbou příběhy nekončí, ale začínají. A tomuto manželství nebylo přáno klidu. Tchán Saul chce zabít zetě Davida. David před ním utíká domů k Míkal. Ale tam nebyl v bezpečí. Na ulici na něj číhají nájemní vrazi - Saulovi služebníci. Míkal si jich všimne, upozorní Davida a přesvědčí ho, aby utekl co nejdřív, kryt nocí. Míkal tuší, že ráno si vrazi přijdou pro Davida, a proto nastraží Davidovu atrapu, aby mohl získat čas pro útěk. Riskuje Saulův hněv, možná svoji smrt, aby zachránila manžela. Jestli je něco, co nám může posloužit i dnes za příklad, tak vzorem nám bude její věrnost, odvaha, láska, která se obětuje. Zachraňuje Davidovi život s tím, že ona musí zůstat a bude čelit otcově hněvu. Možná ho propouštěla s nadějí, že se za měsíc vrátí. Co když se David vrátí, ale Saul mezitím zabije ji? Její vysněné manželství je v troskách. Možná upadne do bídy, pomluv, posměchu. Co na tom záleží, jen když Davida zachrání. Bůh nás volá k pomoci druhým. Co když přitom něco ztratíme? Co když utrpí naše pověst, když budeme sloužit lidem druhými vysmívaným? Co když nás služba bude stát čas, peníze? Nikdo nemá času ani peněz nazbyt. Co nás může přimět, abychom Boha poslechli? Disciplína? Odhodlání? Jedině láska! Ne ta naše. „...neboť Boží láska je vylita do našich srdcí skrze Ducha svatého, který nám byl dán.“ (Ř 5,5) „My milujeme, protože Bůh napřed miloval nás.“ (1J 4,19)

Petr Moses (Sokolov)

středa - 4. srpna 1S 19,18-24

Bůh zvláštním způsobem ochraňuje Davida i Samuela 

Šel tedy do Rámy sám. Když přišel k té veliké cisterně v Sekú, otázal se: „Kde je tu Samuel a David?“ A dostal odpověď: „V prorockém domě v Rámě.“ Šel tam, do prorockého domu v Rámě, ale i na něm spočinul duch Boží, takže dál šel v prorockém vytržení, až přišel do prorockého domu v Rámě. (1S 19,22-23) 

Davidovi se podařilo utéct vrahům, ale kam půjde, kde se ukryje? Saulovi „poslové“ a zvědové pročesávají zemi, až ho najdou u proroka Samuele v prorockém domě v Rámě. David nemá svoje vojáky a nemá, jak se bránit. Ani Samuel nemá vojsko. Je tu však jeden, jehož zástupy jsou větší než jakákoli lidská armáda. „Neboj se, protože s námi je jich víc než s nimi.“ (2Kr 6,16) Bůh sám ochrání Davida i Samuele před „posly“ i před samotným Saulem. My se také nebojme, když na nás přijdou zkoušky, které sami nebudeme moci zvládnout. Pamatujme na Boží pomoc a říkejme s Davidem: „Bože můj, má skálo, utíkám se k tobě, štíte můj a rohu spásy, nedobytný hrade, moje útočiště, zachránce můj, ty mě před násilím zachraňuješ.“ (2S 22,3)
Saul přišel k Samuelovi ve zlém, ale Bůh to s ním pořád myslel v dobrém. Bůh Saulovi odebral království, ale nepřestával se ho dotýkat svým Duchem. Zabránil mu zabít Davida. Dal Saulovi čas k pokání, lítosti, nápravě. Žel Saul tento čas promrhal, nakonec ztratil i svůj život, život svého syna i své království. V této chvíli se Bůh Saula dotýká. Ještě je čas. Využijme i my čas, který nám Bůh dává k pokání. „Přistupme tedy směle k trůnu milosti, abychom došli milosrdenství a nalezli milost a pomoc v pravý čas.“ (Žd 4,16)

Petr Moses (Sokolov)

čtvrtek - 5. srpna 1S 20,1-17

Bůh ochraňuje Davida skrze Saulova syna Jónatana 

Tu řekl Jónatan Davidovi: „Při Hospodinu, Bohu Izraele! Když zítra či pozítří v příhodnou dobu od svého otce vyzvím, že je to s Davidem dobré, tedy k tobě nikoho nepošlu a nebudu ti nic vzkazovat. Ať se mnou Hospodin udělá, co chce! Vzkážu ti, rozhodne-li se můj otec vůči tobě pro to nejhorší. Propustím tě a půjdeš v pokoji. Hospodin buď s tebou, jako byl s mým otcem.“ (1S 20,12-13) 

Král Saul se znovu a znovu vrhá do pronásledování Davida. Chce se mu pomstít na životě. Pomstít?
Ale za co vlastně? Vždyť David horlil pro Hospodina, Jeho lid a krále měl v úctě. Nasazoval svůj život a jednal čestně. Byl mužem podle Božího srdce (1S 13,14). Saul viděl, jak Bůh Davidovi žehná všemi směry, a právě to mu nemohl odpustit. On sám jednal svévolně. Dostal se do vzpoury proti Bohu. Rozhodl se pro neposlušnost a žil v hříchu. Jak velmi ho musel zneklidňovat a drásat Davidův Bohu odevzdaný život. Když Saul ztratil Boží přízeň pro svou neposlušnost a svévoli, snažil se zajistit své postavení a budoucnost své rodiny po svém - bez Boha. Pokoušel se do těchto postojů a jednání zatáhnout i svou rodinu. Jeho nejstarší syn Jónatan však nedovolil, aby otcova zášť a nenávist vstoupila mezi něj a Davida. On věděl, kde je pravda a jaká je Boží vůle. Rozhodl se tedy statečně Davidovi pomáhat a chránit jej třeba i proti vůli svého otce. Svými praktickými kroky a vynalézavostí pak Davidovi zachránil život podle Boží režie. Jónatan a David se pak ještě setkávají v Choreši. Jónatan, syn Saulův, se vypravil a šel za Davidem do Choreše. Ve jménu Božím mu dodal odvahy (1S 23,16). Tady se David s Jónatanem viděli naposledy. Jejich opravdové a ryzí přátelství je asi pro každého z nás vzácnou inspirací. Mohli se bez obav a s důvěrou navzájem jeden druhému svěřit se svými nejtajnějšími myšlenkami. Nešlo jen o nějaké povrchní kamarádství nebo příjemnou společnost. Jejich vztah byl hluboký. Povzbuzovali se ve víře v Boha, kterému plně důvěřovali. V tom, co podnikali, neustále hledali Boží vůli.

Antonín Srb (Sokolov)

pátek - 6. srpna 1S 23,1-13

David s odvahou zachraňuje izraelské město 

Proto se David doptával Hospodina znovu a Hospodin mu odpověděl. Řekl: „Jen táhni dolů ke Keíle, já ti vydávám Pelištejce do rukou.“ David se svými muži tedy odtáhl ke Keíle a bojoval proti Pelištejcům. Zahnal jejich stáda a připravil jim zdrcující porážku. Tak David vysvobodil obyvatele Keíly. (1S 23,4-5) 

V dnešním textu máme popsáno, jak se David dozvídá zprávu o tom, jak Pelištejci obklíčili judské město Keílu a berou jejím obyvatelům veškerou úrodu. Nebylo mu to lhostejné. Přichází tedy k Hospodinu a radí se s Ním, co má v této situaci dělat. David se do řešení problému nevrhl neuváženě, ale nejprve hledal Boží pohled, Jeho vůli a konkrétní řešení pro své jednání. Vždy se potřebujeme nejprve ptát našeho Nebeského Otce na řešení a pokyny pro situace, ve kterých se ocitáme my. Je to mnohem lepší, než pak následně prosit, aby Pán napravil důsledky našeho nerozvážného jednání. David se svými asi šesti sty muži nebyl v jednoduché situaci. Skrývali se před Saulem, který jim usiloval o život. Když David dostává pokyn od Boha, aby šel a zachránil Keílu, jeho muži se tomu brání a upozorňují Davida v jakém sevření a strachu jsou už nyní. Což teprve když se pustí do střetu s pelištejskými šiky? Mnohé pomoci se druhým nedostane prostě proto, že všichni mají dost svých problémů a věrně se řídí známým českým „Nehas, co Tě nepálí.“ David se znovu doptává Hospodina na potvrzení pomoci lidem Keílu. Když od Boha dostává ujištění, že jim má pomoci a že mu Bůh vydá Pelištejce do rukou, statečně se vydává do boje a vysvobozuje lid Keíly. Král Saul se doslechl, že David je v opevněném městě. Ve své zaslepenosti a touze zbavit se Davida za každou cenu si to vyložil tak, že je tam David se svými muži jako v pasti a že mu ho Bůh vydal do rukou. Jak velice se mýlil! Když se nám k něčemu jakoby otevírají dveře, musíme velmi pozorně zkoumat své motivy, zda jednáme ve shodě s Boží vůlí a Jeho vedením, nebo usilujeme pouze o dosažení vlastních plánů, na kterých nám tolik záleží. David s muži město opouští. Od Hospodina se totiž dozvídá, že by je lid města klidně Saulovi vydal. Není to příliš vděčné od zachráněných. Pokud upřímně hledáme Boží vůli a statečně ji i konáme, nemusíme se dočkat žádného lidského vděku. Stojí to ale za to, věrně sloužit milujícímu Bohu!

Antonín Srb (Sokolov)

sobota - 7. srpna 1S 24,1-16

David odmítá využít příležitost k likvidaci Saula 

Svým mužům řekl: „Chraň mě Hospodin, abych se dopustil něčeho takového na svém pánu, na Hospodinově pomazaném, a vztáhl na něho ruku. Je to přece Hospodinův pomazaný!“ Těmi slovy David své muže zarazil a nedovolil jim povstat proti Saulovi. Saul vstal, vyšel z jeskyně a šel svou cestou. (1S 24,7-8) 

Pro Davida a jeho asi šest set mužů se stala poušť Én-gedí velice vhodným a vítaným úkrytem. Bylo zde mnoho jeskyní, které byly místními obyvateli využívány k bydlení, ale také jako hroby.
David se svými muži se tady schoval před svými pronásledovateli, kterých bylo na tři tisíce vybraných mužů z celého Izraele. Tyto jeskyně jsou vidět v dané oblasti dodnes a některé z nich jsou schopné pojmout tisíce lidí. Když se Saul při pronásledování dostal do místa, kde cesta míjela ohrady pro stáda, odskočil si do blízké jeskyně ulevit si. Byla to ale právě jeskyně, kde se ukrýval David a jeho muži. Ti, když viděli, kdo přišel, začali Davida nabádat, aby využil situaci a pomstil se svému nepříteli, kterého Bůh vydal do jeho rukou, jak tomu rozuměli. David se nepozorovaně přiblížil k Saulovi, ale odřízl mu jen okraj jeho pláště. Později však i toho litoval a vyznal to před svými věrnými jako chybu. Svým mužům pak zakázal Saulovi jakkoli ublížit. Pro Davida byl přes všechny své poklesky a zuřivé nepřátelství Saul stále „Hospodinův pomazaný“ (verš 7). David tedy nevyužil jedinečnou příležitost k pomstě a prokázal Saulovi velkou úctu. Nebyla to zbabělost. Právě naopak. Nenechal se strhnout názorem většiny ani mimořádnou příležitostí k odplatě, na kterou možná jiní čekají celý život. Osvědčil tak velkou osobní statečnost, sílu a věrnost. David odevzdává celou věc Bohu a Saulovi říká: „Ať nás rozsoudí Hospodin. Ať Hospodin vykoná nad tebou pomstu za mne. Má ruka však proti tobě nebude.“ (1S 24,13) Jaká úcta k Bohu! Jaká úcta k lidem!

Antonín Srb (Sokolov)

neděle - 8. srpna 1S 24,17-23

Saul má možnost skutečně poznat Davida 

Pak Davidovi řekl: „Jsi spravedlivější než já. Ty mi odplácíš dobrým, ale já jsem ti odplácel zlým. Dals mi to dnes najevo, když jsi mi prokázal dobro. Hospodin mě vydal do tvých rukou, ale tys mě nezabil.“ (1S 24,18-19)

David upřednostnil zjevení Božího milosrdenství před vykonáním spravedlnosti, na kterou měl právo. Dal v sázku vítězství nad nepřítelem a osobní bezpečí, když Saulovi odhalil své záměry. Jeho jednání je dobrým obrazem, jak lze pozorovat Krista v životě Božích dětí. Je však evidentní, že taková možnost nepřichází sama. David musel učinit vědomé kroky, když se rozhodl otevřít své nitro Saulovi, který usiloval o jeho život. Odmítl radu svých mužů, aby Saula zabil. Stejně tak my, jakožto Boží děti, potřebujeme něco obětovat, aby nás druzí lidé mohli skutečně poznat. Nelze uplatňovat vlastní soudy nad ostatními a zároveň očekávat, že v nás lidé spatří Krista. A co kdyby nám Bůh vydal do rukou naše protivníky, budou moci svědčit o dobrotě, kterou jsme jim prokázali? Saul viděl ovoce Davidova života, zakusil je z první ruky a prožil hluboké zahanbení. Vždyť kdo nechá svého nepřítele odejít v dobrém (1S 24,20)? Právě k tomu nás Pán vyzývá slovy: „Tomu, kdo by se s tebou chtěl soudit o košili, nech i svůj plášť.“ (Mt 5,40) Je zřejmé, že upřímná otevřenost, již Bůh očekává od těch, kdo mu patří, působí zahanbení protivníků (Př 25,21-22). Přesto, jak citelně jej tato zkušenost zasáhla, Saul svoji šanci nevyužil a později Davidovi opět usiloval o život. Víme, že soud nad Saulovým jednáním zůstal v Božích rukou. Účelem zahanbení nepřátel totiž není naše zadostiučinění, nýbrž jejich upřímná lítost, která vede k touze hlubšího poznání Božího charakteru. Kéž možnost skutečně poznat náš život směruje druhé k vyznání Boží dobroty. 

Michal Jílek (Sokolov)

pondělí - 9. srpna 1S 25,14-35 

Hospodin skrze Abígajil zabraňuje Davidovi v jeho úmyslu 

David Abígajile odvětil:„Požehnán buď Hospodin, Bůh Izraele, že mi tě dnes poslal vstříc. A požehnán buď důvtip a požehnána ty sama, žes mě dnes zadržela, abych se nedopustil krveprolití a nepomohl si vlastní rukou“. (1S 25,32-33) 

Boží slovo je úžasné. Když podává zprávu o jakékoli události, nic při tom nezkresluje. Nikde není vysvětlené, proč si tak moudrá a krásná žena vzala takového muže, jakým byl Nábal. A i když jejich soužití bylo takové, jaké bylo, nikdy nepracovala proti svému manželovi. A pokud zjistila nemoudré jednání svého manžela, snažila se aktivně situaci řešit, aby ta nemoudrost neublížila. Proto jedná prozíravě, moudře a hlavně rychle. Nepotřebovala dlouhé vysvětlování a mudrování, protože věděla, k čemu se schyluje. 
David jednal tak, jak to odpovídalo podobnému chování manžela této ženy. Co je na této situaci zvláštní, je reakce Davida na zásah Abígail. „Pomáhat si vlastní rukou.“ David jednal přiměřeně situaci, byla to běžná normální reakce, nedělal žádný hřích nebo svévoli. Přesto David v chování Abígail vidí Boží zásah a ochranu své osoby, protože se neptal Boha, jak má tuto situaci řešit. I nám se dnes může stát, že prožijeme podobnou nespravedlnost a křivdu. Davidovi lidé byli existenčně závislí na odpovědi Nábala, manžela Abígail. Pomáháme si také vlastní rukou, nebo se vždy ptáme Boha, a pokud ne, tak rozpoznáváme Boží jednání, pokud nám Bůh odpovídá tak zvláštním způsobem, jako v tomto případě? 

Daniel Hýsek (Broumov) 

úterý - 10. srpna 1S 26,1-16 

David znovu odmítá vzít spravedlnost do svých rukou 

David dále řekl: „Jakože živ je Hospodin, jistě jej Hospodin zasáhne; buď nadejde jeho den, kdy zemře, anebo odejde do boje a bude smeten. Chraň mě však Hospodin, abych vztáhl ruku na Hospodinova pomazaného. Vezmi tady to kopí, které má v hlavách, i džbánek na vodu a odejdeme.“ (1S 26,10-11)

Život Davida byl hodně bouřlivý a plný zvratů. Jednou byl na vrcholech a výšinách, jindy přišly pády, vyhnanství a existenční nejistota. To vše prožíval jako vyvolený Boží. On měl mimořádná zaslíbení a zvláštní Boží přízeň, a přesto prožíval takové problémy. Jak souvisí vyvolení Bohem k tak mimořádnému postavení s pronásledováním třeba od vlastního tchána?
Je pravdou, že ne vždy jako lidé rozumíme Boží režii. I tuto situaci Davida měl Pán Bůh pod kontrolou. Boha zajímalo Davidovo srdce, jak se rozhoduje v životních situacích. A zároveň Bůh používá výchovné lekce s Davidem a i s králem Saulem. Na králi Saulovi můžeme vidět, kam až vede cesta pýchy a závisti.
U Davida je obdivuhodné, jaký měl postoj ve chvíli, kdy se mohl pomstít a vyřešit svůj osobní problém. Úhlavní nepřítel mu byl vydán do rukou. Je to na rozhodnutí Davida, jak bude řešit tuto situaci. David tuto chvíli nevyužil k pomstě, ale obrací se k Bohu, který je Pánem života a smrti. I když si král Saul v této chvíli žádné ohledy nezasloužil, David si neosobuje žádné právo, ale hovoří o svém vztahu a víře v Boha. Bůh hodnotí všechny služebníky, věrné i nevěrné. Pokud lidé v podobných situacích jednají po svém, mívá to špatné důsledky. 

Daniel Hýsek (Broumov) 

středa - 11. srpna 1S 26,17-25 

Davidovi nakonec žehná i jeho úhlavní nepřítel 

Saul Davidovi pravil: „Buď požehnán, můj synu Davide! Jistě mnoho vykonáš a dokážeš“. David pak šel svou cestou a Saul se vrátil ke svému místu. (1S 26,25)

Událost popsaná v dnešním oddíle je zvláštní. Běžně se něco podobného ve světě nestává. Pronásledovaný nevyužije možnost likvidace nepřítele, dá se poznat a upozorní na skutečnosti, které se staly, a pronásledovatel uzná svoji chybu a dává slib smíru. Zní to pohádkově, ale není to žádná pohádka. Protože když dovolíme, aby do událostí zasáhl Bůh, dějí se věci, které lidé nečekají.
Král Saul reprezentuje lidi, kteří hodně znají, mají i mnohé zkušenosti s Bohem, dokonce jsou Bohem vyvoleni k důležitým úkolům a mnoho dobrého vykonali, přesto jejich srdce je zaměřené na vlastní osobu a prospěch jejich rodiny. To by nemusel být až tak veliký problém, kdyby skutečně poslouchali Boha, protože Bůh se stará. Saul v této situaci ale jde v podstatě proti Bohu a ví to.
Saul si je plně vědom toho, co dělá. Když se skrze Davida projeví Boží jednání s jeho osobou, je schopen uznat své pochybení, a dokonce Davidovi žehná. Tato událost je výjimečná, je to jako záblesk nápravy v životě krále Saula. Jsou zde velmi silné emoce, které jsou krásné a důležité, ale pokud zůstane jen při nich, je to málo. Další popsané události nás informují, že to v návratu k Bohu u krále Saula nepokračovalo. 

Daniel Hýsek (Broumov)

čtvrtek - 12. srpna 1S 27,1-12

David po zlých zkušenostech na slib Saula nespoléhá 

David si řekl: „Kteréhokoli dne mohu být zahuben Saulovou rukou. Nezbývá mi nic lepšího než uniknout do pelištejské země. Saul mě nechá být, přestane mě po celém izraelském území hledat. Tak mu uniknu z rukou.“ (1S 27,1) 

Toto rozhodnutí bylo velmi odvážné, protože David sice možná mohl předpokládat přátelské přijetí u krále Gátu, ale jistotu neměl. Byl pro Pelištejce velmi známou osobou. Ve službách krále Saula často bojoval proti nim. Pelištejcům vyhovovalo, že král Saul honí Davida, protože tím oslabil svoji vojenskou moc. Když David přišel do Gátu, značně posílil vojenskou moc krále v Gátu.
David a jeho muži se tam chovali jako normální najatí žoldnéři. Proto žádali nějaké pevné místo pro své rodiny. Bylo jich docela dost a chtěli si živobytí zajistit sami. Nebýt závislí na králi Akíšovi. David to dělal šikovně, vojenskými výboji si zajišťoval obživu pro své lidi a zároveň porážel nepřátele Izraele. Všechny národy tam tehdy bojovaly s každým, kdo představoval ohrožení.
Bůh dal Davidovi čas oddychu pro jejich rodiny. David zároveň osvobozoval území od nepřátel Izraele. Radši svou situaci řešil tímto způsobem, než aby spoléhal na nejisté sliby krále Saula. Není zde psáno, jestli se David na toto řešení ptal Boha, ale podle toho, co je napsáno, Bůh Davidovi toto rozhodnutí požehnal zdarem na výpravách. A také tím, že král Akíš se nedověděl, odkud je válečná kořist, ze které měl určitý podíl jako král. 

Daniel Hýsek (Broumov)

pátek - 13. srpna 1S 28,1-20

Saul opuštěn Hospodinem jde na zakázanou cestu 

Saul se přestrojil, vzal si jiné šaty a šel tam spolu se dvěma muži. Přišel k té ženě v noci a řekl jí: „Věšti mi prostřednictvím ducha zemřelého. Přivolej mi, koho ti řeknu“. (1S 28,8) 

Tento oddíl Písma je znám i lidem mimo církev. Je možné věštit a vyvolávat duchy zemřelých. To lidi velmi zajímá. Proto je dnes taková záplava různých tiskovin, které se věnují okultismu. Dnes je to pro lidi zábava, zajímavost, ale dříve to takto nebylo vnímáno. Dát si věštit anebo dotazovat se zemřelých byla vždy vážná záležitost a nikdo to nebral na lehkou váhu.
Lidé víry to měli vždy zakázané. Ne proto, že to musí být vždy podvod, ale proto, že to jasně ukazuje nevěru v Boha a jeho vedení. „Chci vše mít pod kontrolou a já rozhoduji, jak se k tomu postavím.“ Zde jasně vidíme, že kdo dlouhodobě neposlouchá Boha, k tomu Bůh přestane mluvit. Proč by také měl? Nemá to smysl, když Jeho slovo není bráno vážně.
Jsou diskuze, koho ta žena vyvolala. Já nevím, ale to, co ten vyvolaný řekl, bylo proroctví a to zlý nedává. Ten vyvolaný se přihlásil, že je Samuel a jeho slovo se naplnilo, jak řekl. Tyto popsané události jsou vážné. Saul byl vyvolen, zmocněn a vykonal mnoho dobrého pro lid Izraele. Ale pro svou neposlušnost sešel z cesty, duchovně zemřel, až dělal zakázané věci. Následně na jeho činy doplatili jeho synové a celý národ, protože byl král. Zodpovědnosti se nikdo nevyhne.
 
Daniel Hýsek (Broumov)
 
sobota - 14. srpna 1S 30,1-20

V kritické chvíli se David obrací o radu k Hospodinu 
 
Davidovi bylo velmi úzko. Lid se domlouval, že ho ukamenuje. Všechen lid byl totiž rozhořčen, každý pro své syny a dcery. David však našel posilu v Hospodinu, svém Bohu. David řekl knězi Ebjátarovi, synu Achímelekovu: „Přines mi efód“! Ebjátar Davidovi efód přinesl. David se doptával Hospodina: „Mám pronásledovat tu hordu? Dostihnu ji?“ On mu řekl: „Pronásleduj! Jistě dostihneš a jistě všechny vysvobodíš“. (1S 30,6-8)

Ve zde popsané události se naplnilo přísloví: „Když se dva perou, třetí se směje.“ Amálekovci věděli, že Izrael a Pelištea spolu válčí, tak udělali válečný vpád. Věděli, že zem bude málo chráněna, když je vojsko ve válce. Bůh je skutečným pánem nad každou situací. David nemusel jít do boje proti Izraeli, byl ochráněn pro budoucnost, kdy měl být králem nad Izraelem. Asi by nebyl přijat, pokud by byl u smrti Saula.
Takto se se ctí vracel domů a mohl včas zasáhnout na záchranu všeho zajatého lidu. Nepřítel nepočítal, že se někdo tak brzy vrátí. Tato událost hovoří o tom, jakou úžasnou výsadu mají Boží děti - mají se s kým poradit. David přišel vlastně už pozdě. Všichni byli pryč, nepřátelé i zajatci. Co má smysl teď podniknout? Ta nálada byla přirozená, každý hledá viníka, kdo za neštěstí může. Přišli o vše. Všude jsou trosky, jak žít dál?
V takových chvílích nastupuje víra jako jediné řešení. Náš Bůh umí poradit a pomoci. On ví, co dělat. Toto se ale dozví jen ten, kdo se s Bohem osobně zná, není s Bohem ve válečném stavu, ale od Boha pomoc očekává a o ni také prosí. Proto úžasný závěr kapitoly o vítězství. A perfektní je, že Boží děti jsou spravedlivé a vědí, kdo co může. 

Daniel Hýsek (Broumov)

neděle - 15. srpna 1S 31,1-13

Smutný konec kdysi pomazaného Hospodinova 

Pak zesílil boj proti Saulovi. Objevili ho lukostřelci a těžce ho postřelili. Saul řekl svému zbrojnoši: „Vytas meč a probodni mě jím, než přijdou ti neobřezanci, aby mě neprobodli oni a nezneuctili“. Zbrojnoš však nechtěl, velmi se bál. Saul tedy uchopil meč a nalehl a něj. (1S 31,3-4)

Poslední kapitola této knihy je smutná. Konec krále Saula je smutný a Boží děti mu jej nepřejí. I dnes je smutek, pokud Boží děti sejdou z cesty a padnou a jejich konec je podobný. Celý život jsem prožil v církvi a nepamatuji dobu, že by Boží služebníci nepřipomínali, že jsme stále v boji, protože jsme na světě. Jak vážně to jako posluchači bereme, je ale otázka.
To neříkám jako kritiku, ale upozornění, protože se nás něco takového stále týká. Čím obdařenější a schopnější jsou služebníci na Boží vinici, tím větší je nebezpečí, že se dostanou na cestu krále Saula. Rozdíl mezi Saulem a Davidem byl v postoji k sobě a potom k Bohu. Pokud vím, že potřebuji pomoc, ale ne teoretickou, ale skutečně životní, tak buduji svůj vztah s Bohem jinak, než když to je jen teorie a historická tradice.
Je síla, že Saulův zbrojnoš byl věrný až do smrti, neutekl. Neměl odvahu vztáhnout ruku na svého krále a radši zemřel s ním. Je také úžasné, že když se o Saulovi dozvěděli v Jábes, co se s ním stalo, všichni válečníci, kteří přežili válku, vstali a šli, aby ostatky Saula a jeho synů pohřbili. Vděčnost za jejich záchranu kdysi jim dala odvahu dnes něco málo splatit za tehdejší dobrodiní.
To má co říct i nám dnes. 

Daniel Hýsek (Broumov)

pondělí - 16. srpna Ř 1,1-15

Oboustranné duchovní povzbuzení

„Toužím vás spatřit, abych se s vámi sdílel o některý duchovní dar a tak vás posílil, tj. abychom se spolu navzájem posílili vírou, jak vaší, tak mou.“ (Ř 1,11-12)

Apoštol Pavel za svého zimního pobytu v Korintu, někdy mezi r.54-58 n.l., napsal - resp. nadiktoval svému písaři Terciovi - list, dopis křesťanskému sboru v Římě a poslal jej tam po diakonce Foibé. Vykladači byl list Římanům nazván „listem, nebo dopisem o evangeliu“. Evangelium, řecké evangelion, je v překladu „dobrá zpráva“. Toto slovo převzala Bible, přeznačila je však proti všem dobrým zprávám jako tu jednu jedinou, nejlepší a nejdůležitější zprávu, která v posledu pochází od Boha a je určena pro celý svět. Je proklamací, vyhlášením Božího království. Není jiné tak důležité dobré zprávy, která se týká všech lidí než ta zpráva, že Bůh vstoupil do tohoto světa ve svém Synu, Ježíši Kristu. Martin Luther, slavný německý reformátor, napsal o listu Římanům tato slova: „Tato epištola je vpravdě hlavní částka Nového Zákona, nejjasnější evangelium. Kteréž hodno jest netoliko, aby je křesťan slovo od slova zpaměti znal. Nýbrž denně se jím jako vezdejším chlebem duše obíral. Nikdy totiž nemůže býti dosti mnoho a dosti dobře přečteno, nebo rozjímáno. A čím více se koná, tím vzácnější se stává a lépe chutná.“ Apoštol Pavel se již dávno chystal do Říma, chtěl se osobně setkat s místními křesťany. Vroucně se za to modlil k Bohu. Přesto, že mu ještě nebylo dopřáno se s nimi setkat, toužil je spatřit, sdílet se s nimi o některé duchovní dary - především dar zvěstování evangelia, dar apoštolského úřadu, který mu byl od Boha svěřen. Chtěl je potěšit, posílit jejich víru v Pána Ježíše a doufal, že spolu s nimi bude potěšen i on sám jejich vírou. Nemyslí si, že jen on může posloužit, ví, že i jemu může být poslouženo. Necítí se být nad církví Kristovou, ale cítí, že je jen součástí těla Kristova. On stejně potřebuje bratry, jako oni potřebují jeho. 
Apoštolův vztah k římským křesťanům je veskrze vstřícný, otevřený. Děkuje za ně Bohu. I my máme děkovat Bohu za křesťanskou církev, na každém místě kde je, v první řadě na tom místě kde žijeme. Že tak smýšlí o církvi Kristově, to je pro apoštola výsada a zároveň příklad hodný následování. Jeho touha sdílet se s ostatními křesťany o to, co jsme společně přijali od Boha, pěstovat vzájemné vztahy, spolupracovat na Božím díle, má být i naší touhou. Dnes jsou často naše vztahy zatíženy tím, že místo abychom spolupracovali, navzájem si konkurujeme. Máme se však nezištně milovat, povzbuzovat se, spolupracovat, abychom tu nebyli nadarmo, abychom využili čas nám daný, naplnili své poslání - předat dnes a tady lidem dobrou zprávu evangelia - a také žili před nimi svědectví o své víře. 

Jan Vychopeň (Vsetín)

úterý - 17. srpna Ř 1,16-20

Stvořitele může poznat každý podle jeho díla

Boží hněv se zjevuje z nebe proti každé bezbožnosti a nepravosti lidí, kteří svou nepravostí potlačují pravdu. Vždyť to, co lze o Bohu poznat, je jim přístupné, Bůh jim to přece odhalil. Jeho věčnou moc a božství, které jsou neviditelné, lze totiž od stvoření světa vidět, když lidé přemýšlejí o jeho díle, takže nemají výmluvu. (Ř 1,19-20)

Evangelium jako Boží odsouzení člověka. To je rub té dobré zprávy evangelia o Boží velkorysé milosti, odpuštění, smíření. Je to odsouzení za bezbožnost (neúctu vůči Bohu), za nepravost (vzpurnost) lidí. Známý anglický matematik, filosof, vysokoškolský učitel, profesor Bertrand Russel byl znám jako zapřisáhlý ateista. Nedlouho před smrtí (zemřel v 98 letech) se ho jeden z jeho žáků zeptal, co by pan profesor řekl, kdyby se po smrti ocitl tváří v tvář Bohu. Russel na to odpověděl takto: „Řekl bych mu - Pane, neposkytl jste nám o sobě dost důkazů.“ Apoštol tu naopak říká - Bůh se fakticky stále, od stvoření světa, dosvědčoval a zjevoval lidem. Svět, který je obklopoval, byl a je vždy zjevně Boží dílo jako Boží sebeosvědčení. Objektivně řečeno, pohané mohli vždy poznávat Boha: jeho neviditelnou podstatu, jeho věčnou sílu a božství. Že apoštol Pavel nemyslí na to, aby dělal pohanům kompliment a v jejich náboženství hledal nějaký navazovací bod, od něhož by mohl být postaven most k pochopení evangelia, ale že je naopak jasně a prostě vyzývá k víře v Boží soudní výrok, to ukazuje celé pokračování tohoto oddílu. Navzdory své objektivní znalosti Boha neprokázali Bohu čest a dík, který jsou mu dlužni. Houževnatě odpírají pravdě o člověku, která byla zjevena s Boží pravdou v Ježíši Kristu. Tuto pravdu potlačují (v. 18). Zaměňují ji za lež (v. 25). Jejich myšlení je z hlediska této pravdy prázdné, jejich srdce temné (v. 21). Vydávají se za moudré, a tím sami ze sebe dělají blázny. Pohané jsou bez úcty a vzpurní, a tedy pod božím hněvem proto, že potlačují pravdu, že ji zaměňují se lží, že si dovolují a provádějí onu záměnu mezi Stvořitelem a stvořením. 

Jan Vychopeň, (Vsetín) 

středa - 18. srpna Ř 1,21-32

Kdo odmítne pravdu, podlehne lži

Vyměnili Boží pravdu za lež a klanějí se a slouží tvorstvu místo Stvořiteli - on budiž veleben na věky!. Amen! (Ř 1,25) 

Apoštol vysvětluje, jak se projevuje bezbožnost u lidí. I když Bůh od stvoření světa dosvědčoval a zjevoval lidem pravdu o sobě, kdo je, jaký je, lidé jej nevelebili jako svého Boha ani mu neprojevili vděčnost. Zplaněli v marných myšlenkách, jejich nechápavý rozum byl hříchem zatemněn a v tom je jejich veliká vina. Všecky jejich projevy ukazují, že neznali ani sebe, ani Boha, nerozuměli ani sobě, ani Bohu. Boží trestající vůle je proto nechala na pospas jejich bezbožnosti. Boží trest byl v tom, že Bůh je vydal jejich hříchu. „Protože si nedovedli vážit pravého poznání Boha, dal je Bůh napospas jejich zvrácené mysli, aby dělali co se nesluší.“ (v. 24)
Boží hněv je ohled na lidskou svobodu, který lidem dovoluje jednat nerušeně podle vlastní vůle. Apoštol upozorňuje, že lidé si nebyli vědomi svého stavu. Domnívali se, že jsou mudrci, a tvrdili to o sobě, ale ve skutečnosti byli blázni. Byli stvořeni k Božímu obrazu, ale zaměnili slávu nesmrtelného Boha za zpodobení obrazu smrtelného člověka, ptáků, čtvernožců a plazů. Lidé se neorientovali na Boží zjevení ve stvoření, ale vytvořili si náboženství bez Boha a bohy podle vlastního obrazu. Mohli znát pravdu o Bohu, ale zaměnili ji za lež o něm, která je postavila na roveň s tvorem. Existence modloslužby je důsledkem nepřátelského postoje lidí vůči Bohu. Toto modlářství bylo počátkem dlouhého sestupu lidí dolů. Trest Božího hněvu se nemohl neprojevit: Bůh neodporoval tužbám srdcí svobodných lidí, kteří se od něho odvrátili, a vydal je těm tužbám na pospas. Ruku v ruce s modloslužbou šel úpadek mravnosti. Lidé vydali všanc sami sebe a Bůh je vydal všanc jim samým. Tvor, který uctívá sama sebe, hanobí sama sebe. Protože lidé zaměnili božskou pravdu za lež, zbožnili a uctívali stvoření místo Stvořitele, Bůh je vydal v nečistotu, aby sami zneuctívali svá vlastní těla. Apoštol připojuje projev odřeknutí se hříchu uctívání tvorů tím, že pronáší projev úcty k Bohu: „On je veleben na věky! Amen.“ 

Jan Vychopeň (Vsetín)

čtvrtek - 19. srpna Ř 2,1-16
 
Bůh odplácí spravedlivě

On, odplatí každému podle jeho skutků‘, Těm, kteří vytrvalostí v dobrém jednání hledají nepomíjející slávu a čest, dá život věčný. Ty však, kteří prosazují sebe, odpírají pravdě a podléhají nepravosti, očekává hněv a trest. (Ř 2,6-8)

V 5. verši 2. kapitoly Římanům čteme, že se v den hněvu zjeví spravedlivý Boží soud, a ve verši 16 výslovně: „Nastane den, kdy Bůh skrze Ježíše Krista bude soudit podle mého evangelia, co je v lidech skryto.“ On, Ježíš, je ta pravda, on je Boží spravedlnost. Boží spravedlivý soud, který se děje skrze Ježíše Krista, je soud „bez ohledu na osobu“! Bůh nikomu nestraní. On prohlédne skrze každou masku ke skutečným tvářím lidí. Tak tedy nejen že neexistuje žádný rozdíl mezi kritizujícím Židem a kritizovaným pohanem, ale právě kritizující Žid tu stojí jako ten, koho Bůh nejdříve a vlastně odsuzuje. A tak jsou hříchy pohanů hříchy toho zlého, bezbožného světa vlastně jen následnou ilustrací k hříchu Žida. Jak jistě platí, že boží zákon, na nějž se odvolává, je skutečně vložen do jeho rukou, tak jistě se také zaslíbení a hrozby tohoto zákona, jak je ve v. 9 a v. 10 dvakrát ostře zdůrazněno, týkají nejdříve jeho, Žida. Soužení a úzkost padne na každého, kdo působí zlo, předně na Žida, ale i na Řeka. Avšak sláva, čest a pokoj čeká každého, kdo působí dobro, předně Žida, ale i Řeka. Ti, kdo neměli zákon a hřešili, také bez zákona zahynou. Ti, kteří znali zákon a hřešili, budou odsouzeni podle zákona. Před Bohem nejsou spravedliví ti, kteří slyší; ospravedlněni budou, ti, kdo zákon svými činy plní. Bůh při posuzování skutků člověka hledí na jeho srdce. „Toto je smlouva, kterou uzavřu s domem Izraelským po oněch dnech , je výrok Hospodinův: Svůj zákon jim dám do nitra a vypíši jim jej do srdce.“ (Jr 31,33) „A dám jim jedno srdce a vložím do jejich nitra nového ducha, odstraním z jejich těla srdce kamenné a dám jim srdce z masa.“ (Ez 11,19; 36,26)
Je to spravedlivý soud - nejde o libovolné odsouzení člověka, nýbrž o jeho odsouzení skrze evangelium, skrze dobré poselství, které zvěstuje a zaručuje jeho záchranu skrze poselství, že jako starý, bezbožný a nespravedlivý člověk, jímž je, smí zemřít. Ano, v Ježíši Kristu, v jeho smrti na Golgotě již zemřel, aby nyní, opět v Ježíši Kristu, v tom zmrtvýchvstalém, směl žít zcela jinak a nově. Toto odsouzení vede a pudí člověka k pokání, k obrácení jeho myšlení a bytí. 

Jan Vychopeň (Vsetín)

pátek - 20. srpna Ř 2,17-29

Hříchy věřících znevažují Boží jméno

Zakládáš si na zákoně, a sám přestupováním zákona zneuctíváš Boha? ‚Jméno Boží je vaší vinou v posměchu mezi národy,‘ jak stojí psáno. (Ř 2,23-24)

Ten pocit, který popisuje apoštol, známe, že? Pocit, že naše cesta ke spáse je ta jediná správná. Není to nic mimořádného. Tak se cítí mnozí - je jedno oč jde - kteří u něčeho byli na začátku vůči těm, kteří přišli později. Podobně na tom byli i mnozí křesťané ze Židů. Svou zkušenost cesty ke Kristu a tím ke spáse si na sobě ověřili, a protože už sami nemusí hledat, zdá se jim, že víc cest není. Zdá se jim proto, že i cesta ostatních, kteří nejsou Židé, musí vést stejným koridorem jako ta jejich, pokud má mít smysl. K aktu smlouvy mezi Hospodinem a člověkem obřízka patří. Na jejím počátku stojí sám Abraham! Je to znamení toho, komu obřezaný patří, je to znamení smlouvy! V Listu Galatským apoštol ukazuje, kam to až může vést: Řeka Tita se někteří snažili přimět k obřízce (Gal 1,2-4). Popření evangelia nemusí být výsadou „nevěřících“. „..i sami křesťané mohou pravou tvář Boha spíše zastírat než ukazovat,“ říká Kateřina Lachmanová ve své útlé svěží knížečce Karikatury Boha. (Kromě jiného mají právě tyto karikatury Boha vliv na věrohodnost našeho svědectví o Bohu navenek.) Pavlovi ale jde o důležitější věc. Při porušení smlouvy jednou ze stran se smlouva stává neplatnou. Jako by nedocházelo těm, kteří se na Abrahamovu smlouvu odvolávají, že svým jednáním ji dávno anulovali. A že to nosné, co přišlo do jejich života s Kristem, není podmíněno jejich původem. Naopak, kdyby toho nebylo, nedosáhli by na Boží milost úplně stejně jako pohané. Výsledek by byl stejný jako přímé odmítnutí. Apoštol vyznává: „Vynikal jsem ve věrnosti k židovství nad mnoho vrstevníků. Ale ten, který mě vyvolil už v těle mé matky a povolal mě svou milostí, rozhodl se zjevit mě svého Syna, abych radostnou zvěst o něm nesl všem národům.“ (Gal 1,14-16) Zkoumejme, co je v našem životě nosné, abychom neupadli do pokušení nakládat na druhé břemena, která jim budou na cestě k Bohu překážkou. Ježíšovo podobenství o farizeu a celníkovi v chrámě je dostatečně výmluvné.
 
Petr Mrázek (Vsetín) 

sobota - 21. srpna Ř 3,1-20
 
Nikdo není bez hříchu

Jak je psáno: ,Nikdo není spravedlivý, není ani jeden, nikdo není rozumný, není, kdo by hledal Boha; všichni se odchýlili, všichni propadli zvrácenosti, není, kdo by činil dobro, není ani jeden.´ (Ř 3,10-12)

My lidé se rádi srovnáváme s jinými lidmi. Přiznejme si, že je to tak trochu v každém z nás. Máme také sklon k tomu, jasně vidět hřích nebo nějakou vadu charakteru u druhého člověka, a přitom naše vlastní hříchy a nedostatky buď přehlížíme a snažíme se je sami před sebou i před druhými ospravedlnit, nebo jsme si jich vědomi a pokoušíme se je zamaskovat. To se nám může před zraky jiných i podařit. Ne tak ale před Bohem, před jeho zrakem se nikdo nemůže skrýt (Žd 4,13). Přesvědčili se o tom již Adam s Evou v ráji. 
Židé, jako vyvolený Boží lid, měli o sobě velké mínění. Mnozí z nich se dívali povýšeně na okolní pohanské národy a mysleli si, že mají u Boha protekci, když se jim dal poznat a svěřil jim zákon.
Apoštol Pavel je vyvádí z omylu, když říká: „Máme my židé nějakou přednost? Vůbec ne! Vždyť jsme už dříve ukázali, že všichni, židé i pohané, jsou pod mocí hříchu.“
Ani dnes nikdo nemůže spoléhat jen na to, že se narodil v křesťanské rodině, že od malička vyrůstal pod kazatelnou a zná třeba i některé oddíly z Písma nazpaměť. Dokonce ani na to, že se nechal pokřtít a stal se členem církve. To jsou všechno dobré věci, které z nás však v Božích očích neudělají spravedlivého člověka. „Všechna naše spravedlnost je v jeho očích jako poskvrněný šat.“ (Iz 64,5)
A přece si nemusí nikdo z nás zoufat, protože Bůh nám přišel v Ježíši Kristu naproti. Pán Ježíš zemřel na kříži za mé i za tvé hříchy a naplnilo se tak prorocké slovo: „Tím, co zakusil, můj spravedlivý služebník získá spravedlnost mnohým; jejich nepravosti on na sebe vezme.“
(Iz 53,11)

Petr Mrázek (Vsetín)

neděle - 22. srpna Ř 3,21-31

Jediná naděje pro všechny lidi

Všichni zhřešili a chybí jim Boží sláva. Jsou však zdarma ospravedlňováni jeho milostí, skrze vykoupení v Kristu Ježíši. (Ř 3,23-24; B21)

Celá dosavadní apoštolova argumentace a popis věcí ústí do jediného závěru: Žádný člověk není schopen obstát před Bohem. Naplno člověka k Bohu nepřivádí žádná z cest. Cesta přirozeného poznání Boha nepomůže tomu, kdo nechce vidět Boha, a i ten, kdo vstupuje do smlouvy s Hospodinem, není schopen smlouvu dodržet. Jeden za osmnáct a druhý bez dvou za dvacet. Kdo se ale nezměnil, je sám Bůh. Ba co víc: Připravil pro člověka novou cestu. „Nyní je však mimo Zákon zjevena Boží spravedlnost, kterou Zákon i Proroci dosvědčují - Boží spravedlnost, která skrze víru v Ježíše Krista přichází ke všem, kdo věří.“ (v. 21-22) Vykladači se shodují v tom, že pojem Boží spravedlnost znamená Boží věrnost, spolehlivost, tak jak to vidíme mnohokrát ve Starém Zákoně. Boží milost je slitováním se nad člověkem, je to Boží láska. A ta je v tom, že Bůh vykonal rozsudek na vlastním Synu. Boží milosrdenství dostalo v Kristu nový rozměr. „..všichni zhřešili a chybí jim Boží sláva. Jsou však zdarma ospravedlňováni jeho milostí, skrze vykoupení v Kristu Ježíši.“ (v. 23-24) „Ospravedlnění znamená, že člověk prošel na Božím soudu. Boží tribunál vynesl osvobozující rozsudek a ten je doručen tomu člověku jako rozhodnutí soudu. Rozhodnutí soudu se doručuje do vlastních rukou. Každý to rozhodnutí musí přijmout. Nepřijme-li ho, tak jako by neplatilo. A to je přijetí vírou. Ta víra, to je důvěra, že to rozhodnutí platí pro Kristovu zásluhu a že se mě týká.“ (Prof. P. Filipi) Zákon víry (v. 27) Bohu „stačí“. Dosavadní cesty pozbývají smyslu. Jsou překonané. Zákon víry se vztahuje na všechny bez rozdílu. „Jako Mojžíš vyvýšil hada na poušti, tak musí být vyvýšen Syn člověka, aby každý, kdo v něho věří, měl život věčný. Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný.“ (J 3,14-16) Ta skutečnost má dalekosáhlé důsledky.

Petr Mrázek (Vsetín)
 
pondělí - 23. srpna Ř 4,1-12

Abraham získal spravedlnost ne skutky, ale vírou

Kdyby Abraham dosáhl spravedlnosti svými skutky, měl by se čím chlubit - ale ne před Bohem! Co říká Písmo? „Uvěřil Abraham Bohu, a bylo mu to počítáno za spravedlnost.“(Ř 4,2-3) 

Abraham získal spravedlnost ne skutky, ale vírou. Co říká Písmo? „Uvěřil Abraham Bohu, a bylo mu to počítáno za spravedlnost.“ Abraham je nazýván Otcem židovského národa a také Otcem víry! Není mnoho starozákonních postav, kterým by bylo v Písmu věnováno tolik místa. Od Abrahama se totiž máme hodně co učit. O jeho dětství se nedovídáme. Ale od chvíle, co na Boží pokyn vyšel se svým otcem a synovcem Lotem z města Uru, můžeme jeho životní pouť sledovat poměrně podrobně. Poznáváme jeho charakterové rysy, uvažování, jednání a rozhodování. Čím si získal Boží pozornost a přízeň? Jsou to jeho vlastnosti a postoje, jako je poslušnost, férovost, láska a úcta k bližnímu. A pak také jeho víra a s ní neústupnost v tom dobrém smyslu slova, kdy se rozhodne věřit na 100% tomu, pro co se už jednou rozhodl. Věřit naplno, ať to stojí, co to stojí, bez ohledu na okolnosti. Dokázali bychom tak i my bez odporu a v poslušnosti opustit zabydlený domov a odejít úplně do neznáma jen na základě Božího zaslíbení? A dokázali bychom se vzdát toho nejcennějšího v našem životě? Něčeho předlouho očekávaného, vytouženého jako bylo dítě? Dokázali bychom věřit tak, že bychom uposlechli a vlastní rukou ukončili jeho život? Život svého největšího snu? Abraham osvědčil svou víru a Bůh mu to přičetl za spravedlnost, oplatil mu svou přízní, velice mu požehnal a splnil vše, co mu slíbil. A jak jsme na tom my? Umíme také důvěřovat Bohu naprosto ve všem? Dokážeme například zachovat pokoj v dobách zmatků, v nepředvídaných a nebezpečných situacích? „Sami sebe se ptejte, zda vskutku žijete z víry, sami sebe zkoumejte!“ (2.Kor 13,5)
 
Renata Balašová (Valašské Meziříčí)

úterý - 24. srpna Ř 4,13-25

Nám je počítána víra v Ježíše Krista

To, že mu to ‚bylo počítáno‘, nebylo napsáno jen kvůli němu, nýbrž také kvůli nám, jimž má být započteno, že věříme v toho, který vzkřísil z mrtvých Ježíše, našeho Pána, jenž byl vydán pro naše přestoupení a vzkříšen pro naše ospravedlnění. (Ř 4,23-25) 

Uvědomme si, jak jsou pro nás vzácná svědectví Písma o lidech žijících s Bohem. Abraham svou víru v Hospodina žil naostro. Neměl k dispozici Bibli, duchovní literaturu. Hovořil s Bohem a trpělivě očekával v naději. Věřil i v situaci, kdy se to zdálo lidsky nemožné a nelogické. Proto mu to bylo počítáno za spravedlnost.
Co se nám bude v našem životě počítat za spravedlnost před Bohem? Ne spravedlnost ze zákona, ze skutků. Ale víra v Ježíše Krista. Na vysoké škole se počítají zápočty. Aby student mohl pokračovat dále ve studiu, musí splnit zápočty. Aby člověk mohl být ospravedlněn před Bohem, musí mít víru, která spoléhá na oběť Ježíše Krista, který zemřel za naše hříchy a byl vzkříšen, abychom byli před Bohem spravedliví. Spravedlivý bude žít z víry, že to, co Bůh slíbil, má moc i vykonat. Také dnešní den si můžeme vybrat, jestli budeme žít z víry, nebo z nedůvěry. Můžeme si vybrat jako Abraham - žít s výhledem do budoucnosti a vírou v toho, který povolává věci, které nejsou, aby byly. A vzdávat Bohu chválu a čest. Pánu Bohu není nic nemožného. Zápočet do Božího království neděláme ze skutků, ale z důvěry v dostačující oběť Pána Ježíše Krista. Důvěry prosté, ba přímo dětské, bez spekulací a výhrad. A to je pro nás na začátku dne osvobozující skutečnost. Je před námi den, který nemá být plný našeho osamoceného úsilí, vypětí a nepokoje. Boží vedení a síla, kterou si od Něj můžeme brát, je lepší než tisíc našich skvělých nápadů. Večer se pak nemusíme ztrhaní před Pánem vylévat ze svých slabostí a těžkostí, ale můžeme mít i po dnu prožitém prací vděčnost, že Boží milost byla s námi. Znovu vzdát Bohu čest a chválu.

Zubíkovi (Vsetín, stanice Valašské Meziříčí)

středa - 25. srpna Ř 5,1-5

Smíření s Bohem skrze Ježíše Krista

Když jsme tedy ospravedlněni z víry, máme pokoj s Bohem skrze našeho Pána Ježíše Krista. (Ř 5,1) 

S prvními lidmi, Adamem a Evou, měl Bůh obecenství. Tehdy panovala na zemi pohoda a pokoj, neboť Bůh Adama a Evu zaopatřoval vším potřebným. Všechno bylo dobré a dokonalé až do chvíle, kdy svůdce satan zlákal Evu k tomu, aby porušila Boží příkaz ohledně ovoce ze stromu poznání dobrého a zlého. Když došlo k oné známé události, kdy Eva na základě hadovy lsti utrhla ze stromu zakázané ovoce a spolu s Adamem je jedli, vstoupil do života lidí dosud nepoznaný hřích. Lidé se vůči Bohu provinili, a za vinu následoval trest. Adam s Evou byli z ráje vyhnáni, svůdce proklet a mezi lidmi a hadem vzniklo trvalé nepřátelství. I vztah člověka s Bohem byl od toho okamžiku narušený. Bohu ale nebylo lhostejné, jak člověk žije, a dál jeho život pozorně sledoval. A protože Bůh je synonymem milosrdenství, lásky a dobroty, bylo mu člověka, který teď žil v područí hříchu, v trápení a každodenních starostech, velice líto. A tak vymyslel ojedinělý plán záchrany skrze dalšího člověka (ale současně i Boha), jímž byl Ježíš Kristus. Ten přišel na svět jako člověk, aby posléze svou obětí a mučednickou smrtí na kříži chybu prvního člověka napravil. Aby svou dokonalou poslušností naplnil Boží záměr, zvítězil nad nepřítelem, zástupně vykoupil člověka z jeho hříchů a vrátil mu současně i jeho právoplatné místo. A znovu jej smířil s Bohem! Toto je jediná možná cesta k návratu, skrze Pana Ježíše Krista (J 14,6): „Já jsem ta cesta, pravda i život. Nikdo nepřichází k Otci než skrze mne.“ Nechceš teď i Ty využít možnosti žít znovu jako Adam a Eva, obklopen Boží přízní? Jen On je dárcem radosti, pokoje a bezpečí! K tomu jsme přece byli stvořeni, to je naše podstata. Vrať se!

Renata Balašová (Valašské Meziříčí)

čtvrtek - 26. srpna Ř 5,6-11

Kristus zemřel za nás hříšníky

Bůh však prokazuje svou lásku k nám tím, že Kristus za nás zemřel, když jsme ještě byli hříšní. (Ř 5,8) 

Největší událost v dějinách světa - smrt Ježíše Krista. Obsahuje jednu část zprávy pro lidstvo, jejíž druhou částí je, že za nás vstal z mrtvých. Dotýkáme se zde tajemství naší existence. Vždyť teprve v Kristu, jeho oběti i zmrtvýchvstání vše dostává smysl. On byl na počátku stvoření, přichází uprostřed dějin na svět jako člověk, obětuje se za nás a na konci dějin znovu přijde v slávě svého Otce. Motivem veškerého Božího jednání s námi je láska. „Neboť Bůh tak miloval svět, že dal svého jednorozeného syna …“ Bůh Otec i Ježíš byli motivováni láskou ke světu, k nám hříšným lidem. Ježíš nebyl superhrdina, který jen zapřel sám sebe a nesl svůj kříž. To by pro naši záchranu nestačilo. Přijal by vůbec Bůh Otec oběť svého Syna, kdyby šlo o skutek bez lásky? Ale Ježíš svou obětí prokázal lásku k Otci i k nám. Boží láska však neskončila křížem ani zmrtvýchvstáním, ba ani nanebevstoupením. Je o ní psáno, že vydrží a vytrvá, že nikdy nezanikne. Protože Ježíš žije, trvá i jeho láska k nám. A jeho láska - aktivní a činná - má zcela praktický rozměr: přímluvu, kterou tolik potřebujeme. Kristus Ježíš, který zemřel a který byl vzkříšen, je na pravici Boží a přimlouvá se za nás (Ř 8,34)! Potřebujeme tuto přímluvu, když žádáme o sílu, když žádáme o více lásky a také o odpuštění našich nepravostí. Byli jsme hříšníci, ale víme, že ač jsme se hříchu zřekli, snadno se nás přichytí. Díky Bohu, že za nás ukřižovaný a kvůli nám vzkříšený Ježíš Kristus je pro nás ustanoven milosrdným veleknězem, kterému nejsou cizí naše slabosti (Ž 2,17; 4,14). To je ta „láska až za hrob“: nezanechal nás osiřelé napospas světu, ďáblu a sobě samým. Je s námi po všecky dny našeho života.

Josef Vémola (Valašské Meziříčí)

pátek - 27. srpna

Dalekosáhlý důsledek oběti Ježíše Krista Ř 5,12-21

Jako se neposlušností jednoho člověka mnozí stali hříšníky, tak zase poslušností jednoho jediného mnozí se stanou spravedlivými. (Ř 5,19) 

Neposlušnost jednoho člověka - Adama. Hned v počátcích nového stvoření se něco pokazilo. Člověk selhal. A my s tím často v podvědomí nechceme nic mít. My jsme přece lidé nové doby. My už to máme vyřešené. Ale je dobré si tento příběh člověka připomínat, tak jak nám ho připomíná i Bible. Jak vstoupil do života člověka hřích? Skrze neposlušnost. Jsme na ni upozorňováni, aby v našem životě nepanovala. Co nás přes všední den nejvíc trápí a bolí? Jsou to hřích, nemoc, strach a smrt. 
Nemůžeme se vymlouvat, že slůvko hřích je všeobecné. Bible nám ho podrobně pojmenovává. Je to neláska, sobectví, zloba, neodpuštění, odmítnutí a další. Přečtěme si např. Galatským 5,19-21. 
Obáváme se nemoci, tělesného i duševního utrpení. Kdo těmito věcmi projde, je ve škole trpělivosti, vděčnosti a porozumění druhým. Strach přichází z vlastního selhání, ze ztráty milovaného člověka, před bolestí, před smrtí. Už od Adama kralovala smrt, ale příchodem Mesiáše na tento svět dává milující Bůh člověkuk novou naději. Poslušností Pána Ježíše se nám dostává Boží milosti, jsme obdarováváni jeho spravedlností. Bible říká, že Ježíš nám byl podoben ve všem kromě hříchu. Proto jeho poslušnou obětí za mne a Tebe jsme vykoupeni z otroctví hříchu. Kde je otrok propuštěn na svobodu, raduje se z ní a je každý den vděčný dárci svobody. Děkujme našemu Pánu za svobodu a za to, že pro velikou lásku našeho nebeského Otce a poslušnost Jeho syna máme privilegia královských dětí. Dětí království Ježíše Krista.

Zubíkovi (Vsetín, stanice Valašské Meziříčí)

sobota - 28. srpna Ř 6,1-10

Kristus osvobozuje z otroctví hříchu

Víme přece, že starý člověk v nás byl spolu s ním ukřižován, aby tělo ovládané hříchem bylo zbaveno moci a my už hříchu neotročili. (Ř 6,6)

Koho z nás by se netýkal boj s hříchem? Věříme Božím pravdám o ukřižování našeho starého člověka spolu s Kristem a vidíme povstávat naši novou přirozenost, která touží podobat se Mu. Přesto však často voláme: „Jak ubohý jsem to člověk! Kdo mě vysvobodí z tohoto těla smrti?“ (Ř 7,24) Jedině Bohu buď dík, On má tu moc, ale jaký je postoj našeho srdce? Ještě jsme si nezprotivili hřích až do krve; ale odhození ruky ani oka se bez krve neobejde (srovnej Mt 5,29). Jen ten není otrokem hříchu, kdo se stane otrokem spravedlnosti. Otrok je ten, kdo se nemůže svobodně rozhodnout, ale je povinen plnit rozkazy Pána. Na druhou stranu má volné nitro, protože nepřebírá odpovědnost za svůj život. Původní hebrejské a řecké slovo otrok je často překládáno jako služebník, což zastírá jeho plný význam. Ježíš nás vykoupil svou krví, abychom se stali jeho majetkem, tedy nejen královským kněžstvem, Božími syny a dcerami, ale i služebníky krále - jeho otroky. Otrok plnící jen svou povinnost hledá příležitost, jak by se stal svobodným - takový otrok nezůstává v domě navždy; navždy zůstává jen syn (J 8,35). Jen ten, který touží sloužit svému Pánu celý život, nechá si probodnout své ucho šídlem u dveří na znamení, že se vzdává svého práva svobody a touží zůstat v Pánově domě až do smrti (Ex 21,6). Toto viditelné znamení věčného služebnictví ukazuje všem kolem, že chce trvale poslouchat i naslouchat svému Pánu. Co je v našem srdci? Vidíme Boha jako přísného Pána, který sklízí, co nezasel, tedy nemá nárok mluvit do všech oblastí našeho života, a kterého je potřeba poslouchat jen z povinnosti? Kristus osvobozuje, ale jen tehdy, pokud mu toužíme sloužit z lásky a plnění jeho vůle je naším pokrmem (J4,34). 

Irena Vémolová (Valašské Meziříčí)

neděle - 29. srpna Ř 6,11-23

Úžasný dar Boží milosti - život věčný

Avšak nyní, když jste byli osvobozeni od hříchu a stali se služebníky Božími, máte z toho užitek, totiž posvěcení, a čeká vás život věčný. Mzdou hříchu je smrt, ale darem Boží milosti je život věčný v Kristu Ježíši, našem Pánu. (Ř 6,22-23) 

Dostáváte rádi dary? Stačí malá pozornost. Není někde ve vás myšlenka, že to budete muset zase oplatit? Každý den dostáváme od našeho nebeského Otce dary. A nejsou to maličkosti. Král David, i když má v rukou velké bohatství, Bohu v modlitbě říká „Od Tebe všechno pochází, dáváme Ti to, co jsme přijali z Tvých rukou.“ Co mám tedy svého, co by mi Pán nedaroval? Možná děkujeme Bohu za jídlo a zdraví. Ale zeptejte se sami sebe, kdy jste naposledy děkovali za život věčný? 
Je to úžasný dar, který nedovedeme ani plně pochopit a být za něj plně vděčni. Jak vzácný je to dar vystihují i slova z Jana 3,16: „Neboť tak Bůh miloval svět, že dal svého jednorozeného Syna, aby každý, kdo v Něj věří, nezahynul, ale měl život věčný.“ 
Tento dar nemůžeme oplatit, ale jen z vděčnosti přijmout. Nezasloužili jsme si ho, ale dostáváme ho z milosti. Přijímáme ho ve chvíli, kdy se stáváme Božími dětmi. Dar, který už nemá v sobě smrt, bolest, trápení, hřích.
Jak ho máme uchopit, uvědomovat si ho a žít ho? Co znamená věčný? Žijeme v omezeném čase. V matematice je pojem „nekonečno“. To je těžko uchopitelné. V evangeliu Jana 17,3 čteme: „A život věčný je v tom, když poznají tebe, jediného pravého Boha, a toho, kterého jsi poslal, Ježíše Krista.“ Život věčný je v Božím synu. V něm poznáváme Boží otcovskou lásku k nám, kteří jsme jeho stvoření a také v Kristu jeho děti. Není to život z vlastních sil, ale je to připojení k „vinnému kmeni“, Pánu Ježíši Kristu, a čerpání životodárné síly od Něj na každý den. Děkujme dnes i každý nový den za život věčný, do kterého vstupujeme už zde na zemi.

Zubíkovi (Vsetín, stanice Valašské Meziříčí)

neděle - 30. srpna Ř 7,1-6

Zákon zjevující naši bezmoc a rostoucí naděje

Když jsme byli v moci hříchu, působily v nás vášně podněcované zákonem a nesly ovoce smrti. Nyní, když jsme zemřeli tomu, čím jsme byli spoutáni, byli jsme zproštěni zákona, takže sloužíme Bohu v novém životě Ducha, ne pod starou literou zákona. (Ř 7,5-6)
 
Ve světě zřejmě působí hodně vnějších sil, které člověka ovlivňují. A podobně jako kdysi lidé zjistili existenci virů, které působí na lidské tělo, tak nám Pavel zjevuje působení zákona a hříchu na lidskou duši. Toto působení bylo skryté. Židé o tomto působení nic nevěděli a podněcování zákona ke hříchu ani nevnímali. Zjevilo se to až poté, kdy člověk zakusil milost Boží v Ježíši Kristu. Až když Pavel zakusil Ducha svatého ve svém životě, mohl se vrátit ke své zkušenosti se zákonem a vyhodnotit působení zákona novým způsobem. 
Když rozvažujeme o tom, jak přesně a proč v nás zákon podněcuje vášně, tak se máme zprostit jednoduchých závěrů. Říci, že každý zákaz nás podněcuje k jeho porušovaní, není myslím dostačující. Existuje hodně zákazů, které automaticky respektujeme a nemáme touhu je porušovat. V případě Božího zákona jde o mnohem více. Jeho zákon nás vybízí k překračování našich limitů a omezení. Jeho zákon ukazuje, co znamená být člověkem Božím, být součástí lidu Božího. Jeho zákon zjevuje, jak daleko člověk odpadl od Božího záměru. Člověk se stal jiným, než jakého ho Stvořitel chtěl mít. A právě naše lidskost ještě jednou prokázala, že je tomu tak. Zákon nám zjevil, jak velká je moc hříchu nad námi. Jak nemožné je stát se člověkem Božím. Přestože je náš pád hluboký a náš návrat není nic jiného než mission: impossible, je tu velká naděje. A tato naděje se zjevuje v našem sjednocovaní se smrtí Ježíše a se silou Jeho vzkříšení. Ať se tato naděje stává naším majetkem a reálnou praxí i v dnešním dni. 
 
Oleg Gricyk (Praha - XXI. století) 

pondělí - 31. srpna Ř 7,7-13

Zákon dává člověku rozpoznání moci hříchu

Zákon je tedy sám v sobě svatý a přikázání svaté, spravedlivé a dobré. Bylo snad to dobré příčinou mé smrti? Naprosto ne! Hřích však, aby se ukázal jako hřích, způsobil mi tím dobrým smrt; tak skrze přikázání ukázal hřích celou hloubku své hříšnosti. (Ř 7,12-13)

Všechno, co vychází od Boha, je dobré. Samozřejmě, zákon je také dobrý. Vždyť samotný zákon učí, co znamená být lidem patřícím Bohu. A každý, kdo Mu chce patřit, chce jasně vědět, jak lze toto stahování se k Bohu uskutečnit. 
Přestože nám zákon ukazuje cestu, jak se k Bohu můžeme přiblížit, zjevuje nám zároveň, že po této cestě člověk jít nemůže. C.S. Lewis ve své knize Velký rozvod nebe a pekla popisuje nebe, ve kterém duchové z pekla prostě nemůžou pobývat. V nebi je vše nádherné, rostou tam třeba vynikající jablka, ale pro pekelnou bytost nejsou k nakousnutí. Tyto bytosti na to nemají zuby. Podobná je i naše cesta zákonem. Takoví jací jsme, nemůžeme touto cestou jít a vždy spadneme do kategorie prokletých. 
Dobrý zákon nám zjevil další skrytou sílu, která v nás skrytě působí. Je to síla hříchu. Písmo tuto sílu popisuje jako něco, co je mimo nás, ale zároveň je naší součástí. Jít cestou hříchu zároveň nechceme a moc chceme. Touha být lidem Božím a jít cestou zákona je v nás, ale zároveň Jeho zákon nenávidíme, jelikož nám přináší bolest a smrt. Podobně jako u Lewise, bědná pekelná duše by ráda zůstala v nebi, ale nemůže. Ne kvůli zákazu (naopak je velice vítaná), ale spíše kvůli nebezpečí - vždyť kapka vody na prokletou duši působí jako smrtelná kulka a měkka tráva jako trní a hroty.
Když pijeme hřích jako vodu, pak ani nevíme, že existují vnější síly, které na nás působí a které nás svazují. Pokoušíme-li se žít jako vyvolení Boží, pak se hned s vnější mocí střetáme a může dojít až k beznaději, že lze tuto moc svrhnout a v boji proti ní obstát. Je ale stále rostoucí naděje, že se život v Kristu Ježíši pro nás stane ne pouhou teologickou reflexí, ale osobní duchovní praxí v každodenním boji proti veškeré moci, do které jsme uváděni a stále její sílu na sobě prožíváme. 

Oleg Gricyk (Praha - XXI. století) 

úterý - 1. září Ř 7,14-25

Dobré touhy, ale bezmocnost k jejich naplnění

Vím totiž, že ve mně, to jest v mé lidské přirozenosti, nepřebývá dobro. Chtít dobro, to dokážu, ale vykonat už ne. (Ř 7,18)

Předtím než nám apoštol předá celou naději, kterou máme v Kristu Ježíši, provede nás roklí šeré smrti a plné beznaděje. I v dnešním oddílu popisuje člověka plně neschopného žít dle Božího záměru. A nejde o zlomyslného člověka, naopak popisuje někoho, kdo upřímně chce žít dobrým, Bohu milým způsobem, ale nemůže. Nemůže odolat všem vnějším silám, které na člověka působí jak zvnějšku, tak i v jeho nitru. Člověk je důstojný potomek Adama a Evy, zůstává ve všem věrný svým prarodičům. 
Teologům tento text působí velké potíže. Neshodnou se na tom, jak máme tomuto verši a celému dnešnímu oddílu rozumět. Jak vyložit, zda apoštol Pavel mluví sám o sobě, či o někom jiném? Osobně si myslím, že s jistotou můžeme tvrdit - a to jak na základě 6. a 8. kapitoly, tak i na základě rétorických pravidel tehdejší doby - že apoštol mluví o někom, kdo nežije v Kristu Ježíši. Není ani podstatné, zda takový člověk předtím v Kristu přebýval a pak se Ho na čas vzdal, anebo nikdy v Kristu ani nebyl. Podstatné ale je, že bez toho, abychom byli sjednoceni v moci smrti a vzkříšení Ježíše, nikdy nedokážeme překonat moc hříchu a smrti spolu s působením zákona a naší lidskosti tak, abychom mohli vykonávat dobro. 
Jsou samozřejmě i další síly a moci, které na lidskou duši působí a o kterých v tomto oddílu není pojednáno. Hodně záleží na dobré exegezi a na duchovním vývoji jedince, který bude text interpretovat. I kdyby dnes čtenář s nabízenou interpretací nesouhlasil, měl by zůstat v poslušnosti Hospodinu. Sílu k poslušnosti v sobě zřejmě nenajdeme. Proto i dnešní den chceme začít s modlitbou za Boží milosrdenství a Jeho slitovaní. Chceme vyprošovat Boží zjevení a vedení, abychom mohli žít v Kristu Ježíši, žít Jeho silou a v Něm se ukrýt před působením každé cizí moci a síly. Tak, abychom v Něm byli mocní k naplnění každé dobré touhy. 

Oleg Gricyk (Praha - XXI. století)

středa - 2. září Ř 8,1-7

Skrze Krista osvobozeni od zákona hříchu

Nyní však není žádného odsouzení pro ty, kteří jsou v Kristu Ježíši, neboť zákon Ducha, který vede k životu v Kristu Ježíši, osvobodil tě od zákona hříchu a smrti. (Ř 8,1-2)

Podobně jako jsme vystaveni působení vnějších a vnitřních sil, které nás chtějí zničit, tak nás Bůh uvádí k pokladu jiných sil, které nás mohou osvobodit a uzdravit. I přesto, že je to v Písmu a my se můžeme o působení Ducha dozvědět, je před námi ještě dlouhá cesta, abychom byli schopni nabízené zjevení ve svém životě uskutečnit. Potenciálně máme velkou Boží milost skrytou v Kristu Ježíši. Aktuálně ale můžeme stále žít podle popisu předchozí sedmé kapitoly. 
I dnešní text nás varuje, že i pro dnešní den máme dvě možnosti. Můžeme tíhnout k tomu, co je tělesné, a dělat jen to, co sami chceme. Můžeme se dát vést sobectvím a nepodřizovat se Božím záměrům. Anebo se můžeme dát vést Duchem Božím a tíhnout k Němu. Můžeme se soustředit na Boha a plně se Mu podřídit. Cesta, kterou dnes zvolíme, je jen na nás. Bůh nás určitě nepředurčil k tomu, abychom žili proti Jeho Duchu. Naopak, Hospodin v Kristu Ježíši všechny volá k opravdovému životu a pokoji. 
Volání nechat se vést Duchem je určeno především těm, kteří již zkušenost s Ježíšem mají. Ti, kteří již alespoň částečně zakusili osvobození od síly a vlády hříchu a smrti, mohou pochopit, jak se podřídit Duchu svatému a Jeho vedení. Ano, osvobození se již stalo, ale život v tomto vysvobození je každodenní záležitostí. Stejně jako se nemůžeme najíst jednou provždy a možnost umřít hlady je vždy aktuální. Tak je to i s uskutečněným osvobozením v Kristu. Dokud jsme v Něm, dokud žijeme v Duchu, dokud jsme soustředěni na Boha, síla hříchu a síla smrti nás nemohou dostat. Dáme-li se vést sobectvím, pak to pro nás bude znamenat smrt. Vždyť „jestliže žijete podle těla, je vám souzeno zemřít,“ píše apoštol Pavel (Ř 8,13; ČSP). 
Poznání toho, co všechno pro nás Kristus ve své smrti vybojoval, nás vede k plnějšímu životu v Duchu i v dnešním dni. Nejde o to, že dnes v Kristu již nemusíme Boži zákon plnit, jde o to, že v Kristu Jeho vůli můžeme konat a moci hříchu vládnout. Dnes v Kristu opravdu můžeme být plnohodnotné děti Boží a žít důstojně Jeho povolání a vyvolení.

Oleg Gricyk (Praha - XXI. století)

čtvrtek - 3. září Ř 8,8-17

Vlastní síla nestačí k posvěcenému životu

Ti, kdo žijí jen z vlastních sil, nemohou se líbit Bohu. Vy však nejste živi ze své síly, ale z moci Ducha, jestliže ve vás Boží Duch přebývá. Kdo nemá Ducha Kristova, ten není jeho. (Ř 8,8-9)

Život z moci Ducha je jak Božím darem, tak i Boží výzvou. Vše začíná ve křtu, ve sjednocení s Kristem, s Jeho smrtí a Jeho vzkříšením. Kvůli takovému sjednocení jsme schopni přijmout Ducha Božího jako dar, který by jinak na nás působil spíše jako oheň spalující. Jak je psáno: „Tráva usychá, květ vadne, když na něj zavane Hospodinův dech (ruach). Jistě, lid je jen tráva.“ (Iz 40,7-8; ČSP). V Kristu na nás ale Boží dech působí jinak, tj. podobně jako na Ježíše. Pokud jsme v Kristu, pak v nás Duch přebývá a je Mu v nás dobře. Dává nám novou sílu a novou nebeskou moc nad všemi ostatními silami a mocemi, které nás chtějí ovládnout a odvléct od možnosti líbit se Bohu. 
Díky Kristovu Duchu dostáváme možnost se Bohu líbit. Být v poli Božího zalíbení není samozřejmostí, kterou můžeme zanedbávat. Není to ani stav na jednou provždy. Začíná to přijetím Ducha svatého a pokračuje to každodenními životními zkušenostmi přebývání Božího Ducha v nás. Jak ale víme, Ducha můžeme zarmoutit, a tak ztratit vztah Božího zalíbení a přejít ke vztahu Božího zarmoucení. 
Podobně jako Pavel i já bych chtěl mluvit o čtenáři jako o někom, kdo nežije ze „své síly, ale z moci Ducha“. Dnes je ten den, kdy tato náboženská slova (v pravém a pozitivním smyslu) můžeme začít žít. Dnes, až se setkáme s něčím, co z vlastních sil překonat nemůžeme (víme to, jelikož jsme to již mnohokrát z vlastních sil zkoušeli), připomeneme si, že nežijeme ze své síly, ale z moci Ducha svatého. V Něm je naše dnešní vítězství nad každou jinou silou a mocí. 

Oleg Gricyk (Praha - XXI. století)

pátek - 4. září Ř 8,18-30

Milující Boha Bůh vede a posiluje

Víme, že všecko napomáhá k dobrému těm, kdo milují Boha, kdo jsou povoláni podle jeho rozhodnutí. (Ř 8,28)

Kdo miluje Boha, tomu vše slouží k dobrému. Není to nádherné zaslíbení? Jsme stvořeni tak, že již od samého narození reagujeme na krásu a všechno krásné nás automaticky přitahuje. V tomto smyslu milovat Boha by mělo být jednoduchou a samozřejmou záležitostí. Vždyť fenomén krásy pochází přímo z Něho. On sám krásu stvořil a dává nám krásu rozeznávat a ji chtít. Poznáváme Boha ne jenom jako stvořitele všeho krásného. On sám je krása. Proto by pro nás milování Boha mělo být nevyhnutelnou realitou. 
Náš problém je v tom, že my Boha nevidíme a často to, co z Boha zachytíme, vlastně Bůh není. Bůh pro mnohé křesťany není v lepším případě ničím jiným než orthodoxalním vyjádřením toho, kým On je, a formulováním Jeho mohutnosti. Ten nejhorší případ nechci ani uvádět. Samozřejmě, že milovat teologicky správné formulace není nijak jednoduché. Jistě, že poznání přichází skrze správné formulace o Bohu, bez nich se k Bohu vůbec nedostaneme. Těžiště opravdové lásky k Bohu tkví v našem předchozím rozjímání. Duch svatý nám zjevuje krásu Boží. Dělá to tehdy, když v nás přebývá a je Mu v nás dobře. Když uctíváme Ducha Božího tak, že jsem pod Jeho vládou a všechny další síly a mocnosti si na nás vylámou své zuby. Když Ducha nezarmucujeme, ale žijeme z Něho a On v nás. Pak je v nás více a více slyšet: „Abba, Otče! neboť sám Duch se za nás přimlouvá nevyslovitelným lkaním.“
Milování Boha má přímou souvislost s každodenní zkušeností s Duchem Božím. Pokud je naše denní zkušenost taková, že žijeme podle své vlastní vůle, pak se nemůžeme divit, proč v praxi je vše naopak. Že i ty dobré věci, kterých jsme včera dosáhli, dnes nám spíše napomáhají ke zlu. Ano, i světská moudrost nám říká, že to co nezabije, to nás posílí. Ale již se nemluví, v čem přesně a k čemu nás posílí! Jidáš dostal posilu ke zradě. My můžeme být posíleni k životu bez pomoci Boží. Nejde o pouhou posilu, jde o opravdové dobro, především jde o milování Boha samotného. 

Oleg Gricyk (Praha - XXI. století)

sobota - 5. září Ř 8,31-39

Jistota neměnné lásky Boží ale jen v Kristu Ježíši

Jsem jist, že ani smrt ani život, ani andělé ani mocnosti, ani přítomnost ani budoucnost, ani žádná moc, ani výšiny ani hlubiny, ani co jiného v celém tvorstvu nedokáže nás odloučit od lásky Boží, která je v Kristu Ježíši, našem Pánu. (Ř 8,38-39)

Myslím, že každý může pocítit rozdíl ve dvou následujících vyznáních lásky:
1. Ať půjdeš kamkoliv a uděláš cokoliv, ať mě dokonce budeš nenávidět a ve své nenávisti zemřeš, já pak tě budu milovat a nic mé lásce k tobě nezabrání. 
2. Svou lásku k tobě skrývám v prstýnku, který ti daruji. Pokud ho nosíš, nic tě od mé lásky nedokáže odloučit. Pokud ale můj prsten zahodíš, pak se s ním ztratí i má láska k tobě.
Když přemýšlíme o Boží lásce k nám, je spíše jako první vyznání, nebo jako to druhé? 
Správná odpověď: žádná z nabízených variant. V textu čteme, že i Boží láska má jednu jedinou podmínku. Jeho láska k nám je skryta v Kristu Ježíši, našem Pánu. Právě od této lásky Boží nikdo a nic v celém tvorstvu nás nedokáže odloučit. Možnost odloučení ale přesto existuje. Pokud nedojde ke spojení s Kristem, nebo pokud dojde k odpojení od Ježíše a On přestane být naším Pánem (z důvodů mně nepředstavitelných a nepochopitelných), pak automaticky Boží láska je plně ztracena. Vždyť celá šestá, sedmá a osmá kapitoly mluvily o tomtéž. Je to jenom ve spojení s Kristem, kdy síla smrti a hříchu ztrácí nad námi sílu. Je to jedině ve spojení s Kristem, kdy jsme schopni líbit se Bohu a milovat ho. Je to jedině díky smrti a z mrtvýchvstání Ježíše, že i my spolu s Ním umíráme a spolu s Ním žijeme nový život jako nová stvoření. Proto nic z celého starého stvoření již na nás nemůže. Jsme v Kristu a Kristus je nade všemi a vším. Není nic natolik vysokého nebo hlubokého, aby dosáhlo Krista. Není nic natolik mocného, aby se zmocnilo Krista. Proto i láska Boží je nezrušitelná a stoprocentně jistá právě v Kristu Ježíši. 
Proto pokud je něco důležitého v našem duchovním životě, je to život v Kristu. Naučit se žít v našem Pánu není něco samozřejmého a jednoduchého. Je to životní touha a náš cíl. Pokud tomu alespoň trošku rozumíme, pak v tom máme jít dále a v Něm růst. Život v Kristu je alfou a omegou celé naší církevní praxe a našeho duchovního života. A pokud Kristus je život náš, pak v Něm budeme žít a v Něm máme i zemřít. A celý život se má žít v Kristu Ježíši, našem Pánu. Jemu ať je sláva včera, dnes i na věky!

Oleg Gricyk (Praha - XXI. století)

pondělí - 6. září Ř 9,1-18

Vyvolení je výlučně Božím rozhodnutím

Nezáleží tedy na tom, kdo chce, ani na tom, kdo se namáhá, ale na Bohu, který se smilovává. (Ř 9,16)

Když si budeme číst tuto 9. kapitolu, uvědomíme si, že uvěřit v Pána Ježíše Krista není automatické. Ani kdybychom sebevíc chtěli, sami bychom toho nikdy nedosáhli. Všechno záleží na Bohu, který si nás předem vyvolil, aniž jsme my o tom přemýšleli anebo tušili, že něco jako spasení je vůbec možné. V Ef 1,5-6 čteme: „Ve své lásce nás předem určil, abychom rozhodnutím jeho dobroty byli skrze Ježíše Krista přijati za syny a chválili slávu jeho milosti, kterou nám udělil ve svém Nejmilejším.“
Veliký Bůh si nás předem určil. Jaká neskonalá milost a Boží dobrota to pro nás jsou, pro nás, kteří jsme se ani lidmi nenazývali. Naše lidské snažení a namáhání něčeho dosáhnout jsou u Boha k ničemu, my nejsme z našich lidských možností schopni dosáhnout čehokoliv, aby to uspokojilo Boží nároky. Jediný Boží Syn byl, je a bude schopný uspokojit Boží požadavky. A kdyby nebylo našeho Pána, nikdy bychom před Bohem neobstáli. Jeho oběť nám otevřela cestu ke spasení. I přesto, že jsme hříšní a děláme věci, které se Pánu Ježíši nelíbí, On si nás už na začátku vyvolil, že budeme spaseni.
Proto Ho za to chvalme a děkujme každý den a každý okamžik našeho života, který nám Pán z milosti dal a stále pořád dává.

Rudolf Hrůza (Cheb)

úterý - 7. září Ř 9,19-31

Spravedlnost z víry, ne ze skutků zákona

Co tedy nakonec řekneme? To, že pohanští národové, kteří neusilovali o spravedlnost, spravedlnosti dosáhli, a to spravedlnosti z víry; Izrael však, který usiloval o spravedlnost podle zákona, k cíli zákona nedospěl. (Ř 9,30-31)

Lidé často obviňují Boha ze všeho zlého, co se na světě děje. Ptají se: „Kam se díval Bůh? Kde je jeho spravedlnost, láska a milosrdenství?“ Občas slyšíme také námitky, jak může Bůh člověka vinit z hříchu, když on sám určuje jeho osud. A může se někdo vzepřít Bohu? Takové námitky lidé používají jako omluvu pro svoje hříchy a nevěru. Ve dvacátém verši apoštol Pavel píše: „Člověče, co vlastně jsi, že odmlouváš Bohu.“ A dále je vysvětleno, proč člověk jako Boží stvoření nemůže Bohu odmlouvat ani Ho soudit. Člověk a Bůh jsou nesrovnatelní. Hříšný a nedokonalý člověk nemůže být srovnáván s všemohoucím, moudrým, svatým a dokonalým Bohem. Bůh má absolutní moc na svým stvořením. Naším úkolem je nezatvrdit svá srdce před Boží láskou, abychom nezakusili Boží hněv. Bůh má také své cíle, které my lidé s omezeným myšlením nemůžeme pochopit. 
Ve třicátém verši je napsáno, že pohané (pohanští národové), kteří ani neusilovali o spravedlnost, ji dosáhli, a to z víry. Uvěřili a přijali Ježíše Krista, Božího syna, kterého Bůh poslal na tento svět, aby zemřel za hříchy celého světa. Naše spása jako pohanských národů je jen z milosti skrze víru v Ježíše Krista.
Národ izraelský naopak odmítl milost Božího syna a snažil se zasloužit si spravedlnost dodržováním zákona. Pavel poukazuje právě na to, že k cíli zákona nedospěli, protože nevycházeli z víry, ale vlastních skutků.

Ferdinand Eliáš (Cheb 1)

středa - 8. září Ř 10,1-11

Spasení skrze víru v Ježíše Krista

Vyznáš-li svými ústy Ježíše jako Pána a uvěříš-li ve svém srdci, že ho Bůh vzkřísil z mrtvých, budeš spasen. Srdcem věříme k spravedlnosti a ústy vyznáváme k spasení, neboť Písmo praví: „Kdo v něho věří, nebude zahanben.“ (Ř 10,9-11)

Spasení je záchrana - z moci a viny hříchu, z jeho důsledku, kterým je věčné oddělení od Boha. I v běžném životě když bychom se dostali do nějaké krize, problémů (osobních, finančních, rodinných…) a někdo nám nabídl pomoc, museli bychom takovému člověku důvěřovat - že ví, co dělá, že má zkušenosti, že to s námi myslí dobře… V duchovní oblasti také potřebujeme důvěřovat. Spasení, záchranu můžeme přijmout vírou - vírou v Pána Ježíše Krista.
Pavel říká, že k tomu, abychom mohli přijmout spasení, být zachráněni, potřebujeme uvěřit ve svém srdci, v hloubce naší bytosti, že Bůh Ježíše vzkřísil z mrtvých. Spolehnout se na to, že On umřel za moje hříchy, že také vstal z mrtvých a je Vítězem nad smrtí. Přivlastnit si Jeho vítězství - že stačí i na moje hříchy, na mé problémy, zlozvyky, povahu, která potřebuje změnit…
Máme věřit srdcem a tuto víru máme i vyznat ústy. Řecké slovo pro naše „vyznat“ znamená „souhlasit, veřejně se k něčemu přiznat“. Pro naši záchranu je důležité „souhlasit“ s tím, že Ježíš je Pán, že je Bůh, který umřel na kříži i za mé hříchy - uvěřit tomu, uznat Ho Pánem i nad svým životem. Víru, která se odehrává v srdci, máme vyznat i veřejně, před lidmi, přiznat se k Pánu Ježíši. Krásně je to vyjádřeno při vyznání u křtu: „Ježíš je mým Pánem. Věřím Mu, chci žít pro Něj.“
Pokud jsi toto už udělal, chval Pána Ježíše za to, že ti dal spasení. Pokud ještě nejsi zachráněn z hříchu, jedinou cestou jak tuto záchranu získat, je uvěřit v Pána Ježíše. Pokud Mu věříš, neváhej to vyznat před druhými a neváhej svou víru v Něj vyznat i ve křtu.

David Sláma (Cheb 1)

čtvrtek - 9. září Ř 10,12-21

Pohané přijali Boží nabídku, Izrael ji odmítl 

A Izaiáš má odvahu říci: „Dal jsem se nalézti těm, kteří mě nehledali, dal jsem se poznat těm, kteří se po mně neptali.“ O Izraeli však říká: „Každý den jsem vztahoval ruce k lidu neposlušnému a vzpurnému.“ (Ř 10,20-21)

Boží milost a trpělivost jsou nesmírné. V celé Bibli máme svědectví o této milosti, o tom, jak Bůh volá člověka, aby se k Němu vrátil, aby činil pokání, aby mohl žít a nemusel zahynout. Tady je několik příkladů: 
„Pojďte, projednejme to spolu, praví Hospodin. I kdyby vaše hříchy byly jako šarlat, zbělejí jako sníh, i kdyby byly rudé jako purpur, budou bílé jako vlna.“ (Iz 1,18)
„Vzhůru! Všichni, kdo žízníte, pojďte k vodám, i ten, kdo peníze nemá. Pojďte, kupujte a jezte, pojďte a kupujte bez peněz a bez placení víno a mléko!“ (Iz 55,1)
„Odhoďte od sebe všechny nevěrnosti, jichž jste se dopouštěli, a obnovte své srdce a svého ducha. Proč byste měli zemřít, dome izraelský? Vždyť já si nelibuji ve smrti toho, kdo umírá, je výrok Panovníka Hospodina. Obraťte se tedy a budete žít.“ (Ez 18,31-32)
„Je smutné, že Izrael v mnoha případech nechtěl toto Boží volání poslechnout.
Poslal služebníky, aby přivedli pozvané na svatbu, ale oni nechtěli jít.“ (Mt 22,3) 
„Ale vy nechcete přijít ke mně, abyste měli život.“ (J 5,40)
„Jeruzaléme, Jeruzaléme, který zabíjíš proroky a kamenuješ ty, kdo byli k tobě posláni; kolikrát jsem chtěl shromáždit tvé děti, tak jako kvočna shromažďuje kuřátka pod svá křídla, a nechtěli jste! Hle, váš dům se vám ponechává pustý.“ (Mt 23,37-38)
Izrael Boží milost odmítl, pohané ji mohli přijmout. Nehledali jsme ji, neptali jsme se po ní, ale Bůh nám ji dal. Je to milost. Děkujme za to, že se nám Bůh dal poznat.
Prosme ale za to, abychom i my neodmítali Boží hlas, když k nám mluví, volá nás - k návratu k Němu, k pokání z hříchu.

David Sláma (Cheb 1)

pátek - 10. září Ř 11,1-12

Zatvrzelost Izraele není definitivní

Chci tedy snad říci, že klopýtli tak, aby nadobro padli? Naprosto ne! Ale jejich selhání přineslo pohanům spásu, aby to vzbudilo žárlivost židů. Jestliže tedy jejich selháním svět získal a jejich úpadek obohatil pohany, co teprve, až se všichni obrátí? (Ř 11,11-12)

Přijme někdy Izrael Ježíše Krista za svého Spasitele? Před dvěma tisíci dvaceti lety za nás položil život na hoře Golgotě Boží Syn, náš Spasitel. Židovský národ však zůstal po celou tuto dobu k jeho skutku chladný a jeho srdce se zatím neobměkčilo. Proč píšu zatím?
„Chci tedy snad říci, že klopýtli tak, aby nadobro padli? Naprosto ne! Ale jejich selhání přineslo pohanům spásu, aby to vzbudilo žárlivost židů.“ (Ř 11,11)
Židé podle Izajáše ještě neupadli, pouze klopýtli. Jejich chyba může být pořád ještě napravena, stále se mohou obrátit k cestě kříže. Stále se mohou vzdát Tóry a přijmout Bibli za svatou knihu a prosit o odpuštění svých hříchů. Jejich skutek nám přinesl spásu, díky nim můžeme poznat dar pravé víry. Vzbudil v nich však také žárlivost a je jen otázkou času, kdy svůj omyl napraví. 
Každý, ať je Žid či pohan, má kdykoliv možnost přijmout učení našeho Pána Ježíše Krista, když začne svých činů upřímně litovat a prosit Boha o odpuštění. V Jeho očích jsme si všichni rovni a šanci se obrátit ke správné víře dostane za svůj život každý člověk.
„Vyznáš-li svými ústy Ježíše jako Pána a uvěříš-li ve svém srdci, že ho Bůh vzkřísil z mrtvých, budeš spasen.“ (Ř 10,9)
Ke konvertování, byť i malého množství Židů, dochází ve světě dnes a denně. Z toho můžeme poznat, že i mezi nimi se najdou jedinci, kteří díky našemu Pánu poznají dar pravé víry a hodlají jí zasvětit celý svůj život.

Eliška Hrůzová (Cheb)

sobota - 11. září Ř 11,13-32

Bůh nikdy neodvolal své vyvolení Izraele 

Pokud jde o evangelium, stali se Božími nepřáteli, ale vám to přineslo prospěch; pokud jde o vyvolení, zůstávají Bohu milí pro své otce. Vždyť Boží dary a jeho povolání jsou neodvolatelná. (Ř 11,28-29)

Izrael má stále místo v Božím plánu, Bůh svůj lid nezavrhl. V současnosti jsou pod Božím hněvem, protože jsou Jeho nepřáteli - odmítli evangelium, odmítli Mesiáše. Zároveň je Bůh miluje pro sliby dané otcům, Abrahamovi, Izákovi, Jákobovi. I Izrael bude zachráněn.
Pavel vykresluje úžasný Boží plán spasení a to, jak úžasný Bůh je. Když dává milost jedné skupině, má z toho požehnání i ta druhá. Izrael měl být nositelem Božího požehnání pro pohany (Gn12,3). Když tomuto poslání Izrael nedostál, Bůh stejně požehnal pohany skrze tento národ, protože z něj se narodil Pán Ježíš. A milost, kterou Bůh prokázal pohanům, má zase být motivací pro Izrael, aby se také k Bohu navrátil a přijal Pána Ježíše. Přivede i Izraelce k víře v Pána Ježíše.
Bůh je věrný a svá povolání neodvolává. Chvála Mu za to. Nevzdal to s Izraelem, nevzdává to ani s námi. Chce, aby lidé mohli uvěřit a být zachráněni, a působí to mocí svého Ducha. V této důvěře se modleme za ty, pro které toužíme, aby Pána Ježíše přijali.

David Sláma (Cheb 1)

neděle - 12. září Ř 11,33-36

Boží jednání přesahuje lidské pochopení

Jak nesmírná je hloubka Božího bohatství, jeho moudrosti i vědění! Jak nevyzpytatelné jsou jeho soudy a nevystopovatelné jeho cesty! (Ř 11,33)

Pavel končí úvahy o spasení z milosti, o Božím jednání s Izraelem a pohany oslavou Boha. Oslavou Boží moudrosti, Božího předivného jednání, které je vysoko nad naše chápání, nedá se vystihnout slovy. Pavel žasne a nemůže nic jiného, než chválit, uctívat, oslavovat Boží milost, ve které jedná s člověkem tak, aby ho mohl zachránit, aby člověk nemusel zahynout, ale měl věčný život.
Prosme za to, aby nám Bůh dal svým Duchem vidět Boží velikost, moudrost a milost, a chvalme Ho za to, že zachránil i nás.
Když prožíváme nějakou těžkost, procházíme těžkým obdobím, zkouškou, ale i když nezažíváme nic náročného nebo převratného, nevnímáme Boží jednání v těchto situacích. Když se ale ohlédneme na svůj život zpět, můžeme uvidět, s jakou moudrostí, péčí a láskou nás Bůh vedl. Že to, co se stalo, bylo pro nás nebo i naše okolí to nejlepší. Můžeme vidět, od čeho nás Bůh ochránil, v čem nám požehnal, čemu naučil. Chvalme Boha za Jeho dobrotu, moudré vedení. Kéž se můžeme spoléhat v životě na to, že „jeho cesty převyšují cesty naše a jeho úmysly, úmysly naše“ a důvěřujeme Mu. (Iz 55,9)

David Sláma (Cheb 1)

pondělí - 13. září Ř 12,1-2

Duchovní proměna umožňuje poznávání Boží vůle 

A nepřizpůsobujte se tomuto věku, nýbrž proměňujte se obnovou své mysli, abyste mohli rozpoznat, co je vůle Boží, co je dobré, Bohu milé a dokonalé. (Ř 12,2)

Mnozí křesťané se modlí k Bohu, aby jim dal poznat svou vůli pro jejich život. Nejvíce mladí lidé nebo ti, kteří přišli k Bohu teprve nedávno. A mnozí si stejně - jako i apoštolové - na začátku své cesty myslí, že to poznání se podává jako pití při hostině. Ale proto, abychom dostali odpověď, je potřeba splnit určité Hospodinovy požadavky. Pavel nám říká, na začátku dejte svá těla jako oběť. Buďte připraveni posloužit Bohu a teprve tehdy odpoví. Nedávejte Bohu podmínky, jak rychle vám má odpovědět. Z vaší strany je důležité říci Bohu, že chcete poznat Jeho vůli. A na Bohu je právo a moudrost, kdy vám odpoví!
Na začátku své cesty jsem moc chtěl poznat Jeho vůli ve svém životě. Ale viděl jsem v Bibli minimálně tři přikázání, kdy je řečeno: „Je to moje vůle, říká Bůh.“ A tato přikázání zdaleka není lehké splnit. Podívejte se na další místa ze svatého Písma:
1. Vůle otce a syna je, abychom kázali evangelium (J 6,39-40),
2. dělali dobré skutky uprostřed zla (1P 2,15),
3. posvěcovali se (1Te 4,3),
4. vždy se radovali a pořád se modlili a za vše děkovali (1Te 5,16-18).

Gennadij Gavrilov (Praha 5 - Vinný kmen)

úterý - 14. září Ř 12,3-8

Různorodost duchovního obdarování 

Máme rozličné dary podle milosti, která byla dána každému z nás. (Ř 12,6a)

Poznání vlastního daru a povolání v církvi je pro křesťana velmi důležité! Když evangelické křesťanství slyšelo evangelium ve svém jazyce, byla to síla, mnozí začali hledat Boží tvář a Jeho vůli ve svém životě. A samozřejmě, že náš nepřítel se nás opět snaží v této otázce poplést. Část věřících si začala myslet, že je potřeba mít jen jeden den jako za dnů Letnic. Druzí přišli s jinou krajností a začali učit, jako by se dary po dnech apoštolů přestaly projevovat. Ale je to jen interpretace, v učení apoštolů toto nevidíme. Kvůli takovému chápání darů trpí církve v důsledku jednoho či druhého pohledu. Církev může přinášet mnohem více plodů, jestliže se členové církve ptají Boha každý na svůj dar.
Kdo jsem, ruka, noha nebo ústa? Často naše církev vypadá jak Nick Vujicic, bez rukou a nohou, jenom ústa, která mluví o Kristu. Ale církev by byla mnohem silnější s rukama a nohama a jinými údy těla Kristova. Mnohem víc by byl oslaven Kristus.
Proto není potřeba mnoho, jen je potřeba říct v modlitbě Bohu: „Kdo jsem a jaký úkol pro mě máš?“ Ať Vás Pán Bůh požehná a dá Vám odpověď!

Gennadij Gavrilov (Praha 5 - Vinný kmen)

středa - 15. září Ř 12,9-21

Pokorný je ohleduplný, slouží kde je potřeba 

Mějte porozumění jeden pro druhého. Nesmýšlejte vysoko, ale věnujte se všedním službám. Nespoléhejte na svou vlastní chytrost. (Ř 12,16)

Takovou věc jako pokoru potřebují všichni lidé. Proč nám Kristus, když mluvil o tom, jak milovat bližního, dal jen jednu podmínku - „jako sám sebe“? Protože věděl, že je dostačující milovat bližního jako sám sebe. 
My se vidíme zcela jinak, než Bůh vidí nás. Proto řekl: Požehnaní jsou chudí duchem! V čem je požehnání? V tom, že my začínáme vidět sebe očima Boha. A když se začínáme takto vidět a reálně hodnotíme sami sebe, začínáme chápat, že náš bližní není o nic horší než my. A nezanedbáváme ho ve svém srdci, ale stavíme ho výš nad sebe, a tím splňujeme Boží přikázání.
Když je člověk pokorný, potěšuje tím Boha. A takový člověk je i užitečný ve službě. Toto učil i Pavel, nebál se „chváli set“ svými slabostmi. Proč? Protože když si uvědomíme svou slabost, síla Ježíše Krista sev nás mocně projevuje! Ať nám Bůh požehná, abychom se učili té cestě pokory a viděli své slabosti.

Gennadij Gavrilov (Praha 5 - Vinný kmen)

čtvrtek - 16. září Ř 13,1-14

Věřící plní i své občanské povinnosti 

Dávejte každému, co jste povinni: daň, komu daň; clo, komu clo; úctu, komu úctu; čest, komu čest. (Ř 13,7)

Každému dávejte? Proč? Je to fér? Zasloužili si to? Co zůstane mně, když všem dám všechno? Vidíme, že Pavel říká, abychom dávali. Co si o tom myslíš? Lidé to vidí jinak, chtějí se ospravedlnit. Zajímavým faktem je, že tento problém není aktuální jen v naší době. Už před dvěma tisíci lety na tuto otázku lidé hledali odpověď. Když hledáme odpovědi na důležité otázky, ptáme se těch nejlepších a nejzkušenějších lidí.
Tak pojďme i my pro tu nejlepší radu. Samozřejmě, půjdeme se zeptat našeho Učitele Ježíše, protože k Němu šli všichni: učedníci, náčelníci, vojáci, rodiče a tak dále.
„Dejte tedy císaři, co je císařovo, a Bohu, co je Boží,“ řekl jim (M 22,21b; B21). Jak vidíte, i náš Učitel si myslí, že něco musíme dávat ostatním.
„Ale abychom je neurazili, jdi k jezeru a nahoď udici. V ústech první chycené ryby najdeš peníz. Ten vezmi a dej jim ho za mě i za sebe.“ (M 17:27; B21) Jak dobře tomu rozumíš? Ať to zůstane pro tebe důležité. Pokud však plně nesouhlasíš nebo tomu těžko rozumíš, požádej Ježíše o pomoc a také se podívej, co o tom říkají Kristovi učedníci a jeho apoštolové!

Stepan Gavrilov (Praha 5 - Vinný kmen)

pátek - 17. září Ř 14,1-23

I nepodstatné věci mohou vnést do církve nepokoj 

Vždyť království Boží není v tom, co jíte a pijete, nýbrž ve spravedlnosti, pokoji a radosti z Ducha svatého. Kdo takto slouží Kristu, je milý Bohu a lidé si ho váží. A tak usilujme o to, co slouží pokoji a společnému růstu. (Ř 14,17-19)

Často si lidé myslí, že žít v království znamená mít všechno, co si přejeme. Například různé drahé oblečení a spoustu chutného jídla. Mnoho lidí vidí takto i Boží království. Tak také žijí, sní o něm a s takovými myšlenkami chodí do církve. Myslí si, že to vše jim přinese výhody a úspěch. Ale zapomínají na důležitější a hodnotnější věci. Pavel nám dnes připomíná, že: „V Božím království přece nejde o jídlo a pití, ale o spravedlnost, pokoj a radost v Duchu svatém.“ (Ř 14,17; B21) To je to, co buduje Boží království. Spravedlnost, pokoj a radost!
Matouš hodně mluví o Božím království: kdo tam může být a jaké to je.
Je snadné narušit pokoj, radost se změní ve smutek a hořkost. Rozhlédněte se kolem, je toho tolik, a tak málo opaku. Chci vás poprosit, abyste hledali radost, spravedlnost a pokoj. Můžeme sloužit ostatním a je to příjemné pro našeho Hospodina.
„Usilujme tedy o to, co vede k pokoji a vzájemnému budování.“ (Ř 14,19; B21)
Ježíš říkal: „Hledejte nejprve Boží království a jeho spravedlnost, a toto vše vám bude přidáno.“ (Mt 6,33; B21) Ať nám s tím Pán Bůh pomáhá.
„Na jeho ramenou spočine vláda a bude nazýván: Podivuhodný rádce, Mocný Bůh, Otec věčnosti, Kníže pokoje.“ (Iz 9,5; B21)

Stepan Gavrilov (Praha 5 - Vinný kmen)

sobota - 18. září Ř 15,1-13

Jednomyslnost vede ke společné oslavě Boha 

Bůh trpělivosti a povzbuzení ať vám dá, abyste jedni i druzí stejně smýšleli po příkladu Krista Ježíše, a tak svorně jedněmi ústy slavili Boha a Otce našeho Pána Ježíše Krista. (Ř 15,5-6)

Jsem moc šťastný, že čteš tyto řádky. Ptáš se proč? Protože mi Bůh mi dal příležitost udělat společnou věc, totiž napsat tyto řádky prostřednictvím přátel. Přestože jsem toto psal již před určitou dobou, i dnes nás to spojuje. 
Tato vzájemná svornost ve shodě s Kristem je velmi hluboká!!! Proto musíme myslet stejně jako On. Ale není to možné, protože nevíme, co si On ve skutečnosti myslel. Jak je důležité přemýšlet jako Ježíš, mít s Ním stejné city a žít jako On. Obvykle si každý dělá, jak uzná za vhodné. Například Izrael v době soudců žil podobně, což přineslo špatné důsledky: válku, hodně nepřátel a také nenávist mezi bratry a tak dál. My můžeme porovnat svůj život na tomto příkladu: 
Teď se podívej: „V těch dnech neměli v Izraeli krále. Každý dělal, co uznal za správné.“ (Sd 17,6; B21)
Pokud je tvůj život podobný, zvu tě, aby ses podíval na život Ježíše, na Jeho pocity a myšlenky.
„Nechť je mezi vámi takové smýšlení jako v Kristu Ježíši: 6 Způsobem bytí byl roven Bohu, a přece na své rovnosti nelpěl, 7 nýbrž sám sebe zmařil, vzal na sebe způsob služebníka, stal se jedním z lidí. A v podobě člověka 8 se ponížil, v poslušnosti podstoupil i smrt, a to smrt na kříži.“ (F 2,5-8; B21) To je vrchol, po kterém musíme prahnout veškerou silou!!! Není to lehké, ale s Ježíšem je to možné. Ať Pán Bůh dá, aby i pohané slavili Boha za jeho milosrdenství. Jak je psáno: „Budu tě vyznávat mezi národy, tvé jméno písní oslavím.“ (Ř 15,9; B21)

Stepan Gavrilov (Praha 5 - Vinný kmen)

neděle - 19. září Ř 15,14-33

Podepírej Boží služebníky svými modlitbami

Prosím vás, bratří, pro našeho Pána Ježíše Krista a pro lásku, která je z Ducha, pomáhejte mi v boji svými přímluvami u Boha. (Ř 15,30)

Apoštol Pavel byl věrným služebníkem Krista Ježíše mezi pohanskými národy. Konal posvátnou službu kázání Božího evangelia, aby pohané odevzdali svůj život Pánu Bohu. Pavel říkal: „To je má chlouba, kterou mám v Kristu Ježíši před Bohem. Neodvážil bych se totiž mluvit o něčem, co by nevykonal Kristus skrze mne, slovem i skutkem, v moci znamení a divu, v moci Ducha, aby pohané přijali evangelium.“ Apoštol kázal evangelium tam, kde o Kristu ještě neslyšeli. Nechtěl stavět na cizím základu. A proto byla jeho práce na Božím díle tak úspěšná. Když pohané v Antiochii slyšeli evangelium, radovali se a velebili slovo Páně. A slovo Páně se šířilo po celé krajině. Ale Židé pobouřili vznešené ženy, které také ctily jediného Boha, pobouřili i přední muže toho města, podnítili tím proti Pavlovi a Barnabášovi nepřátelství a vyhnali je ze svého kraje. Pavel prosil bratry, aby se v každý čas v Duchu svatém modlili a přimlouvali se za něj, aby mu bylo dáno pravé slovo, kdykoliv promluví v moci evangelia. V modlitbách přinášíme naše prosby a přání Bohu, za naše sbory, za kazatele. Hledáme správná slova, do kterých bychom vložili všechny naše touhy, úzkost, strach a naléhavost. My víme, jak velkou moc má vroucí modlitba spravedlivého. Bratři a sestry, kteří žijí v moci Ducha Svatého, mají velké přání, aby bylo probuzení ve všech národech. Prosím Pana Ježíše Krista za obrácení lidstva. Mám jistotu, že evangelium je moc Boží ke spasení pro každého, kdo věří.

Michael Gricyk (Praha 5 - Vinný kmen

pondělí - 20. září Jb 1,1-5

V Boží bázní se člověk vyvaruje zlého

Byl muž v zemi Úsu jménem Jób; byl to muž bezúhonný a přímý, bál se Boha a vystříhal se zlého. (Jb 1,1)

Boj člověka se zlem se odehrává už od počátku světa. První lidé, Adam a Eva, bojovali s pokušením ochutnat ovoce ze stromu poznání dobrého a zlého. Netrvalo dlouho a tomuto svodu podlehli. Od toho dne začal otevřený boj se zlem. Bible nás učí, že: „Všichni zhřešili a jsou daleko od Boží slávy.“ (Řím 3,23) Od narození jsme hříšní, k hříchu nás to táhne a boji se zlem se nikdo z nás nevyhne. Jak můžeme se zlem bojovat a vítězit? 
Je dobré si uvědomit, s kým a o co zápasíme. „Nevedeme svůj boj proti lidským nepřátelům, ale proti mocnostem, silám a všemu, co ovládá tento věk tmy, proti nadzemským duchům zla.“ (Ef 6, 12) Pavel v listu, který adresuje Timoteovi, píše: „Bojuj dobrý boj víry, abys dosáhl věčného života.“ (1 Tim 6, 12a) Náš boj je proti duchům zla a zápasíme o to nejdůležitější - o věčný život.
Abychom mohli v boji se zlem zvítězit, potřebujeme se obrátit na někoho, kdo je silnější než samotné zlo. O Jobovi se píše, že se Boha bál (v.1), a proto se vyvaroval zlého. Bát se Boha neznamená mít z Něj strach nebo hrůzu, znamená to mít před Ním bázeň. Uvědomovat si, kým jsem já a kým je Bůh. Znamená to odhodit svoji lidskou hrdost a pýchu, místo toho zaujmout hlubokou úctu a respekt ke Stvořiteli všeho živého. Tento Stvořitel má moc zachránit život, ale také ho zatratit. Proto zkoumejme svůj postoj ke Stvořiteli i ke stvoření.

Pavol Andraško (Rada Odboru mládeže)

úterý - 21. září Jb 1,6-12

Satan zpochybňuje upřímnost věřících 

Satan však Hospodinu odpověděl: „Cožpak se Jób bojí Boha bezdůvodně? Vždyť jsi ho ze všech stran ohradil, rovněž jeho dům a všechno, co má. Dílu jeho rukou žehnáš a jeho stáda se na zemi rozmohla. Ale jen vztáhni ruku a zasáhni všechno, co má, hned ti bude do očí zlořečit.“ (Jb 1,9-11)

Hospodin upozorňuje Satana na Jóba, což iniciuje řetěz událostí. Satan spoléhá na to, že Jób selže a jeho bázeň před Hospodinem neobstojí. Naznačuje, že kvůli úspěchu v Jóbově životě pochybuje o jeho upřímnosti a strachu z Boha. Prohlašuje, že pokud Bůh odstraní pouze ochranu těchto věcí, Jób bude Hospodinu zlořečit.
Satan chce dokázat, že věřící jsou věrni jen tehdy, dokud jsou zaplaveni Božím požehnáním. Stále nás obviňuje před Božím trůnem a stejně jako to bylo u Jóba, snaží se Boha přimět, aby věřící opustil. Bratře, sestro, jak je to dnes s Tebou a Tvou věrností Hospodinu v době nepokojů?
„Buďte střízliví! Buďte bdělí! Váš protivník, ďábel obchází jako ,lev řvoucí´ a hledá, koho by pohltil.“ (1Pt 5,8) Celé společenství prochází zkouškami řvoucím lvem, který se stále snaží nás pohltit. Vnější síly, které se proti nám staví, nás učí být stále na pozoru. Ale skutečnost, že Satan musí žádat o povolení k testování Jóba, naznačuje, že rozsah jeho autority nakonec spadá pod svrchovanou vládu Boha. Buďme pevní ve víře v Boží svrchovanou moc, bratři a sestry. Vždyť známe Boží pravdu a každý, kdo ji zná, Satanovi odolá a s Kristem zvítězí. 

Lucie Růžičková (Rada Odbor mládeže)

středa - 22. září Jb 1,13-22

Jób pokorně přijal ztrátu majetku i dětí 

Nato Jób vstal, roztrhl své roucho a ostříhal si hlavu; pak padl na zem a klaněl se. Řekl: Nahý jsem vyšel z nitra své matky a nahý se tam navrátím; Hospodin dal a Hospodin vzal. Budiž požehnáno Hospodinovo jméno. V tom všem Jób nezhřešil a nepřiřkl Bohu nic bláhového. (Jb 1,20-22; ČSP) 

V životě křesťana jsme si primárně zvykli na to, že se nám daří a že jako o věřící se o nás Bůh postará. Že se o nás Bůh postará, je pravda, ale ne vždy to musí znamenat to, jak si to představujeme skrze náš lidský pohled a naše lidské touhy. Když se podíváme na historii celé prvotní církve, nebude tam skoro nikdo, kdo by měl život jako v bavlnce. Křesťané zažívali pronásledování, útrapy, mučení a věznění, ale také ohromnou radost a potěšení z víry. Stejně můžeme vidět podivuhodnou reakci u Jóba v případě jeho ohromné ztráty, kdy přišel o veškerý majetek a děti,. Jób tuto situaci přijímá pokorně a s vírou. Můžeme se ptát: „Jak to? Co je tak jiného na Jóbovi, že zažíval takové strasti a přijal to s takovým klidem a klaněním se Bohu?“ Odpověď není až tak úplně složitá. Najdeme ji ve slovech pána Ježíše Krista v Mt 6,19-21: „Neshromažďujte si poklady na zemi, kde je ničí mol a rez a kde se zloději prokopávají a kradou. Shromažďujte si poklady v nebi, kde je neničí mol ani rez a kde se zloději neprokopávají ani nekradou. Neboť kde je tvůj poklad, tam bude i tvé srdce.“ Stejně jako Jób bychom si i my měli uvědomit, kde máme naše priority a poklady v tomto životě. Jób věděl, že to, co má tady na světě, je v porovnání s tím, co má u nebeského Otce, mizivé. A proto dokázal s takovou ohromnou pokorou přijmout to, co přišlo. Bůh neslibuje, že kdo bude věřit, vyhne se všem strastem a těžkostem tohoto života. Ba často naopak. Ale Pán Bůh slibuje, že ten, kdo si ukládá své poklady a štěstí u něj, o to nikdy nepřijde a bude mít radost a blahoslavenství navždy.

Denis Smužanica (Rada Odboru mládeže)

čtvrtek - 23. září Jb 2, 1-10

Jób zůstal věrný Bohu i v těžké nemoci

Jeho žena mu však řekla: „Ještě se držíš své bezúhonnosti? Zlořeč Bohu a zemři.“ Ale on jí odpověděl: „Mluvíš jako nějaká bláhová žena. To máme od Boha přijímat jenom dobro, kdežto věci zlé přijímat nebudeme?“ Při tom všem se Jób svými rty neprohřešil. (Jb 2, 9-10) 

Proč Jóba jeho žena přemlouvala k tak zlé věci? Protože všechno zlo přisuzovala Bohu. Vždyť i ona ztratila své děti. Jeho věrnost Bohu nemohla pochopit. Ale přitom to nebyl Bůh, kdo by takové zlo způsobil. Bůh jen dovolil Satanovi zkoušet Jóba (Jb 1,12). Bůh je dobrý a není v něm nejmenší tmy (1J 1,5). Je pravda, že Bůh občas dovoluje zlu přijít do našich životů, ale také nám slíbil, že nám nedá zkoušku nad naše síly (1K 10,13). Zato taktika zlého je provést něco špatného a svalit to na Boha. Pro Boha jsme velice vzácní, a ten zlý proto chce, abychom odešli od nebeského Tatínka. Satan je lhář a snaží se nám nalhat, že Bůh je zlý, a proto ať život s Bohem vzdáme. Lže o tom, že už tě Bůh nemiluje. Dává Bohu za vinu zranění, která ti přitom způsobil on sám. Jób se ale tehdy nenechal nachytat. Rozhodl se od Boha přijmout i to špatné, být mu věrný i v těžkých situacích. I my často zažíváme nějaká trápení, bolesti. Ale máme velkou výhodu. Nejsme na ně sami. Máme toho nejlepšího průvodce životem - Ducha Svatého. Boží slovo nám mimo jiné slibuje, že jsme Božími dětmi a že nás nikdy neopustí a nikdy se nás nezřekne (Žid 13,5). Pokud těmto zaslíbením už nedokážeš věřit, potom je to psané právě pro tebe. Zkus je nejen dnes, ale i v dalších dnech vyhlašovat nad svým životem. Čím větší máš trápení, tím více utíkej do Boží náruče, kde je útěcha, pokoj a bezpečí.
„I poznáš, že já jsem Hospodin, že se nezklamou ti, kdo skládají svou naději ve mně.“ (Iz 49,23) Ani Jób se nezklamal. Jób zůstal Bohu věrný, protože Bůh je VŽDY věrný. (2Kor 2,13)

Kristián Zajíc (Rada Odboru mládeže)

pátek - 24. září Jb 2,11-13

Když chybí slova, potěší i pouhá přítomnost

Pak s ním seděli na zemi sedm dnů a sedm nocí a nepromluvili na něj ani slovo, protože viděli, že jeho bolest je tuze veliká. (Jb 2,13; ČSP)

Jóbovi přátelé slyší, co se Jóbovi stalo, vydávají se jej potěšit. Když pak na vlastní oči vidí, co se jejich příteli Jóbovi přihodilo, jsou tím velmi zasaženi. Mlčky si sednou vedle něj a v tichosti sedí sedm dní a sedm nocí po Jóbově boku. To je jejich nejlepší chvíle, protože ještě nezačali mluvit. 
Písmo nás prostřednictvím apoštola Pavla učí, že stejně jako se máme radovat s radujícími, máme i plakat s plačícími (Ř 12,15). V tomto světě se my i naši blízcí setkáváme s mnoha těžkými situacemi. Ne vždy je v naší síle situaci změnit, dokonce, jak čteme u Jóbových přátel později, jsme schopni situaci vysvětlit. Je však věc, kterou pro své přátele můžeme udělat vždy - být tu pro ně. Když Pavel píše, že máme nést břemena jedni druhých (Ga 6,2), chce, abychom druhé dokázali povzbudit, nést s nimi společně jejich břemeno, ne abychom jej vysvětlovali. Bůh ustanovil na zemi církev proto, abychom nebyli sami. Když byl sám Ježíš v nejtěžší hodině svého života, žádal učedníky, aby s ním zůstali vzhůru v modlitbě. Přestože vždy odcházel opodál, takže jejich modlitby neslyšel, žádal je, aby zůstali vzhůru s ním. Vědět, že v tom člověk není sám, je mnohdy víc než sebelepší slova.
Jedna z lekcí, kterou nám dává kniha Jób, je ta, že i správná teologie může velmi zranit. Můžeme použít pravdivé tvrzení velmi nemoudře. Příklad, jaký si však můžeme vzít z Jóbových přátel, je jejich chování na začátku příběhu. Všeho nechali, odložili své věci a šli. Šli za svým přítelem, aby mu projevili účast a potěšili jej. Položme sami sobě otázku, jsem já takový přítel? Je tu teď někdo v mém okolí, komu mohu dát svůj čas a ukázat mu, že mi na něm záleží a že není sám?

Matouš Pechman (Rada Odboru mládeže)

sobota - 25. září Jb 3,1-19

Vážná otázka: Proč jsem se narodil do utrpení? 

Proč jsem nezemřel vycházeje z lůna matky, nevyšel z nitra a nevydechl naposled? Proč mě vzali na kolena a k čemu jsou prsy, že je mám sát? (Jb 3,11-12; ČSP)

Proč jsem se narodil? Proč jsme se narodil zrovna v této době? Proč jsem se narodil do střední Evropy, kde se žije velmi dobře ve srovnání s jinými částmi světa? Další různé otázky začínající slůvkem proč se nám mohou dostávat na mysl. Na tyto ani podobné otázky vám nedokážu dát jasnou odpověď. Nicméně věřím, že celá kniha Job je dobrým vzorem, jak nad podobnými otázkami přemýšlet. Job ještě mnohokrát vysloví „proč“, ale až ve 42. kapitole zhodnotí validitu svých otázek slovy: „Vím, že dokážeš cokoliv a žádný plán pro tebe není nemožný. Kdo že je tento člověk, který bez rozmyslu zakrývá radu? Jistě, povídal jsem o něčem, co nikdy nepochopím. Ve srovnání se mnou jsou to obdivuhodné věci a nemohu je poznat.” (Job 42,2-3; ČSP)
Toto je směr, kterým máme i nad položenými otázkami přemýšlet. Bůh dokáže cokoliv, On jediný je všemohoucí. On jediný je skutečně svobodný. Nemusí se nikoho na nic ptát a může vše dělat podle rady své dobré vůle. To je pro nás křesťany velmi radostná zpráva. Není tu nikdo jiný, kdo by měl jakoukoli moc nad naším životem, kromě svatého Boha. Společně s Pavlem si můžeme připomínat, „že těm, kteří milují Boha, všechny věci spolu působí k dobrému, těm, kdo jsou povoláni podle jeho předsevzetí.” (Ř 8,28; ČSP) Ať již nás trápí jakékoli otázky, na které možná nenalézáme odpovědi, můžeme si být jisti, že Bůh má vše pod kontrolou a že nám, kteří Ho milujeme, se vše stalo, děje a bude dít k dobrému. Někdy je těžké tomu věřit, ale nikdo nám neslíbil, že věřit bude jednoduché.

Jordan Haller (Rada Odboru mládeže)

neděle - 26. září Jb 3,20-26 

Těžce trpící se ptá: Proč ještě žiji? 

Proč je dáváno světlo udřenému a život těm, kdo mají hořkost v duši, těm, kteří čekají na smrt, a ona nepřichází, ač po ní slídili více než po skrytých pokladech. (Job 3,20-21; ČSP)

Přečtený text z Jobova života vyzdvihuje stránku, o které bychom možná raději neslyšeli. Joba známe jako spravedlivého člověka, vždyť tak ho vyzdvihuje například i Ezechiel (Ez 14,20). Známe ho jako muže, který obstál ve zkoušce. V přečteném textu však Job chce raději zemřít, než aby byl dále zkoušen. Tento temně šedý odstín příběhu je však nedílnou součástí celého Jobova zápasu. Pokud by v příběhu chyběl, nepochopili bychom, na jaké myšlenkové dno se Job dostal. Myšlenka na smrt pro něho byla zkratkou ze zkoušky, která na něj silně dolehla. Job nám v následující části odkrývá, proč se ho to tolik dotklo. „Neboť jsem se velmi strachoval, a stalo se mi to. To, čeho jsem se lekal, na mne přichází.” (Jb 3,25) Bál se Job o svůj majetek? Hledal své jistoty jinde než v Bohu? Dvacátý pátý verš mluví právě o tom, čeho se Job strachoval. Jobovy obavy měly společného jmenovatele, točily se kolem něho. Co se mnou bude? Co bude s mým majetkem? Možná i nám se chce někdy utéct a za všemi starostmi nejlépe udělat tlustou čáru. Je však nutné Jobův příběh dočíst. Až když Job spatřil Boží slávu v novém měřítku a uvědomil si hojnost Boží milosti i v tom nejhorším dni, vyznal, že život s Bohem má vždy smysl. Nakonec Job vyznává, že si sám nestačí (Jb 42,3). Právě proto byl Job nazván spravedlivým, protože se naučil spoléhat na Boha více než na sebe.

Jordan Haller (Rada Odboru mládeže)

pondělí - 27. září Jb 4, 1-6

Místo potěšení slyší Jób napomenutí

Teď došlo na tebe a těžce to neseš, sotva tě to zasáhlo, hned naplněn jsi hrůzou. (Jb 4,5)

Jóbovi přátelé při pohledu na jeho velké utrpení nejdříve mlčky spolu s ním seděli a takto sdíleli jeho utrpení (Jb 2,13). Pak promluvil Jób a ve velké fyzické a duševní bolesti vylil své emoce a vyjádřil, že by mu bývalo lépe, kdyby se nenarodil, nebo kdyby teď zemřel (Jb 1).
Jeden z jeho přátel, Elífaz, se teď cítil povolán reagovat na slova Jóba a napomenul ho. Zřejmě vůbec nepochopil hloubku utrpení Jóba a vůbec si nepoložil otázku, jak by se on zachoval na jeho místě. Jak je nesnadné vžít se do situace druhého a pochopit jeho rozbouřené emoce! Umíme to?
Nemocní, utrápení, postižení životními ranami nepotřebuji od nás návod, jak se teď mají chovat. I kdyby vyjádřili slova, která se nám mohou zdát příliš silná a nevhodná, nejsme povolaní k tomu, abychom je napomenuli. Silná slova jsou pro nás spíše signálem, jak velké utrpení prožívají a jak moc potřebují naše pochopení a potěšení. V Přísloví 16,24 čteme: „Pláství medu je řeč vlídná, lahodou duši a uzdravení kostem.“ A nemusí to být jen vyřčené slovo, může to být i pozorné a vnímavé naslouchání, soucitný pohled nebo pohlazení.
V předchozích verších Elífaz připomíná Jóbovi, že dříve on sám povzbuzoval jiné a že jeho domluvy pozvedaly klopýtajícího a podlomená kolena utvrzovaly (3-4). Jób později popisuje, jak vypadalo jeho povzbuzování: „Usmíval jsem se na ně, když ztráceli víru a oni neodmítali světlo mé tváře.“ (Jb 29,24) Povzbuzující úsměv v takové situaci je více než dobře míněné všeobecné náboženské fráze, byť by byly podepřeny citacemi z Bible.

Milan Kern (Odbor pro manželství a rodinu) 

úterý - 28. září Jb 4,7-21

Podezření, že příčinou utrpení musí být hřích

Jen se rozpomeň, kdo z nevinných kdy zhynul? Kde upadli přímí do záhuby? Pokud jsem já viděl, jen ti, kdo se obírají ničemnostmi, ti, kdo rozsívají trápení, je také sklidí. (Jb 4,7-8)

Elífaz od výtky Jóbovi, že těžko snáší své utrpení, přechází do vyřčení podezření, že za jeho utrpením musí být nějaký hřích. Přece na zbožného člověka Bůh nikdy takové trápení nedopustí, to může postihnout jen člověka, který si to za své hříchy zaslouží! Je to jakoby obhajoba Pána Boha: Bůh je dobrý a spravedlivý. Pokud je někdo v trápení, tak si to určitě zaslouží.
Žel, s tímto postojem se docela často setkáváme a musíme si dát pozor, abychom neuvažovali podobně jako Elífaz. Jistě, v nejednom případě vidíme přímou souvislost těžkostí s bezbožným životem, a naopak mnohou Boží pomoc člověku zbožnému. Nesmíme však z toho dělat všeobecné závěry, že to tak je ve všech případech. Nevidíme do Božích záměrů s konkrétními lidmi, nevíme, proč někdo tak trpí a jinému se dobře daří, i když podle našeho mínění si to vůbec nezaslouží.
Žalmista v 73. Žalmu popisuje, do jakých mylných myšlenek a postojů se dostal. Záviděl bezbožníkům, jak se jim dobře daří, a přemýšlel nad tím, jestli jeho zbožnost není zbytečná, když se na něho sypou rány a tresty. V Boží blízkosti nakonec pochopil, jaký bude konec bezbožných a jaká bude nebeská odměna pro zbožné.
Zjednodušující lidské představy o tom, jak Bůh odměňuje a jak trestá, vlastně vycházejí z omezujících představ o Bohu, jako by byl ve svém jednání podobný lidem. My vidíme krátkozrace, a proto očekáváme, že by odměny a tresty měly být bez prodlení. Bůh však vidí úplně z jiné perspektivy, a dokonce až z perspektivy věčnosti. A také to, co se nám lidem jeví jako velké trápení, může být velkým požehnáním. V Ž 119, 71 čteme: „Byl jsem pokořen a bylo mi to k dobru.“ Nakonec i celý příběh Jóba je svědectvím toho, jak těžká životní zkušenost dovede člověka na duchovní hlubiny.

Milan Kern (Odbor pro manželství a rodinu)

středa - 29. září Jb 5,1-27

Všeobecná pravda nevystihne konkrétní situaci

Věru, blaze člověku, jehož Bůh trestá; kázeň Všemohoucího neodmítej. On působí bolest, ale též obváže rány, co rozdrtí, vyléčí svou rukou. (Jb 5,17-18)

Tento výrok Elífaza, ale i mnohé další pasáže jeho proslovu, zaznamenaného v 5. kapitole, můžeme podepsat jako pravdivé. Má to jen jednu zásadní vadu: Bylo to opravdu to pravé slovo pro Jóba v této situaci? Bylo to zprostředkované Boží poselství pro Jóba? Dovolím si říci, že ne.
Apoštol Pavel píše: „Vaše slovo ať je vždy laskavé a určité; ať víte, jak ke komu promluvit.“ (Kol 4,6) Jakkoliv je Boží slovo důležité a pravdivé, nestačí jeho pouhá citace, ale musí to být slovo pro danou situaci, pod vedením Ducha svatého, jinak nepřinese očekávaný užitek. Přiměřené slovo pro konkrétní situaci zdůrazňuje Pavel: „Klademe vám na srdce, bratři, kárejte neukázněné, těšte malomyslné, ujímejte se slabých, se všemi mějte trpělivost.“ (1Te 5,14) Právě tato přiměřenost řečeného slova je velmi nesnadný úkol, protože nejdříve musíme rozpoznat, v jakém rozpoložení se daný člověk nachází, jestli potřebuje napomenutí, nebo povzbuzení a potěšení. Vnějším dojmem se nechal zmást kněz Élí, který považoval vroucně se modlící Chanu za opilou, a proto ji vážně napomenul (1S 1,13-15).
David se modlil: „Hospodine, postav stráž k mým ústům, přede dveře mých rtů hlídku.“ (Ž 141,3) Takovou stráž potřebujeme nejen před hříšnými slovy, ale i před pravdivými, v dané situaci však nevhodnými slovy. Nejednou mne Bůh zastavil v situaci, když jsem chtěl něco říct, ale pak jsem byl vděčný, že mne Bůh zastavil.
Pane Bože, veď nás Duchem svatým k porozumění lidem v jejich osobní situaci a dej nám přiměřené slovo, které jim přinese požehnání.

Milan Kern (Odbor pro manželství a rodinu)

čtvrtek - 30. září Jb 6,1-13

Když se utrpení zdá k nevydržení

Je snad z kamene má síla a mé tělo z bronzu? Cožpak mi pomoci není? Záchrana je mi odepřena?
(Jb 6,11-12)

Jedna z věcí, která nám komplikuje řešení vlastních problémů a znesnadňuje pomáhat druhým s těmi jejich problémy, je naše neschopnost přijímat bolest. Víme, že bolest je příznakem toho, že je něco v nepořádku, a myslíme si, že když ji otupíme (vezmeme si prášky, opijeme se, nebo vycouváme z problematického vztahu) bude vše v pořádku, protože to přestalo bolet. Většinu z nás bolest a utrpení zaskočí, nechápeme to. Přijdou chvíle, kdy bude situace tak zlá, že si budeme myslet, že s tím už nemůžeme nic dělat. Ale vždycky je možné něco dělat, i kdybyste měli jen s někým posedět a nechat ho plakat, aby nemusel plakat sám.
Pavel radí, jak se zachovat v dané situaci: „Radujte se s radujícími a plačte s plačícími. Mějte porozumění jeden pro druhého.“ (Ř 12,15-16)
To, co lidé, kteří prožívají nějaký zármutek, potřebují nejvíce, je útěcha, ne vysvětlení. Hřejivé objetí a pár minut trpělivého naslouchání zahojí víc srdcí než nejpoučenější teologická přednáška. A hlavně nezapomínat na modlitby! Pán Bůh slyší každou vroucí modlitbu, potěšuje a přináší pokoj.

Vojtěch Horáček (OMR)

pátek - 1. října Jb 6,14-30

Neuvážená slova zraňují trpícího

Přímá slova mohou zjitřit ránu, a co sledujete, že mi stále domlouváte? Chcete mě snad kárat za mé slovo? Cožpak mluví do větru ten, kdo si zoufá? (Jb 6,25-26)

Jób už je zoufalý. Ve své hořké bolesti očekával útěchu přátel, kteří jej navštívili, a zatím slyší jen samé poučování a podezírání, že to všechno na něj padlo kvůli jeho hříchu. Už neví, co dál, a tak nakonec odmítá pomoc přátel. Není možné, aby ve svém stavu a rozpoložení snášel jejich nelítostná slova. Už nemá sílu a říká: „Kdy to skončí? Nejsem přece z kamene.“ Očekává záchranu. Ani přímá slova, která někdo přednáší trpícímu, nepomáhají, naopak mohou ránu ještě zjitřit. Při návštěvě trpícího si nemusíme připravovat biblické pasáže k potěše druhých. Spíše je třeba před návštěvou poprosit o vedení Duchem svatým a jednat pak podle situace. Naše rady, poučování nebo dokonce kárání nejsou na místě. Ty mohou bolest ještě zesílit a nemocný se může „stáhnout do sebe“. Potom už s námi nemusí chtít mluvit vůbec. Ve verši 26. Jób říká: „Cožpak mluví do větru ten, kdo si zoufá?“ Tato slova nás mohou vést k tomu, že necháme mluvit trpícího, aby ze sebe dostal to, co prožívá, co ho bolí a nakonec co potřebuje. On sám to nejlépe ví. Třeba jej můžeme jen držet za ruku a mlčky čekat, až začne mluvit sám. Ve verši 29. pak Jób říká: „Je tady ještě moje spravedlnost.“ To už jej přátelé svým obviňováním dovedli až do krajnosti, kdy se Jób spoléhá na svoji spravedlnost. Ale prorok Izajáš nám pro podobné situace zprostředkovává Boží slovo v 41. kapitole, ve verši 10: „Neboj se, já jsem s tebou. Nerozhlížej se úzkostlivě, já jsem tvůj Bůh. Dodám ti odvahu, pomocí ti budu, budu tě podpírat pravicí své spravedlnosti.“ Můžeme tedy spoléhat na Boží spravedlnost. On nejlépe ví, co potřebujeme, co prožíváme a bude jednat podle Své spravedlnosti.

Marie Horáčková (Odbor pro manželství a rodinu)

sobota - 2. října Jb 7, 1-12

Naříkání trpícího je zcela přirozené

A tak bránit nemohu svým ústům, mluví ze mne úzkost mého ducha, lká ze mne hořkost mé duše. (Jb 7,11)

Jób je již příliš dlouho ubíjen jednou ranou za druhou. Přišel o všechno, trápení a bolest mu berou spánek. Také den naplněný výčitkami přátel a bolestí ze ztráty blízkých se stává nekonečným. Jeho mysl je otupena Nejen že klesá pod tíhou momentální bolestné reality a nepochopení, ale také ztrácí naději. Má bytostný pocit, že tato situace se stala neoddělitelnou a nesnesitelnou součástí jeho života a že z toho již není cesty ven. Jeho vnitřní rozpoložení se odráží ve výrocích, kterými ventiluje svou frustraci: „Noci plné trápení se staly mým údělem,“ (v. 3) „mé dny skončily v naprosté beznaději,“ (v. 6) „nic dobrého už nikdy nespatří mé oči.“ (v. 7)
Má vlastní zkušenost mi říká, že není nemožné se do podobné situace dostat. Někdy člověku stačí mnohem méně trápení, než prožíval Job, aby se dostal do „tunelu“, ve kterém nevidí to pověstné světlo na konci. Může to být nemoc, ztráta zaměstnání, krach vlastní firmy, problémy s dětmi, rozpadající se manželství … jistě byste mohli sami přidat příklady ze svého života nebo okolí. Jób dokonce dochází do okamžiku, kdy začíná pochybovat o budoucnosti svého vztahu s Bohem, když mu říká: „Budou-li mě tvoje oči hledat, nebudu tu.“ (v. 8) Job v 11. verši rezignuje a přiznává, že z něj mluví úzkost jeho ducha a že se tomu už ani nedokáže bránit. Je na dně. Ale právě nyní více než jindy by potřeboval pozorné posluchače, kteří s ním jeho bolest „protrpí“ a „prosedí“ s tichou modlitbou po jeho boku - jsme ochotni být takovými posluchači pro ty, kteří to potřebují? (Ř 12, 15-16a)

Marek Žitný (Odbor pro manželství a rodinu) 

neděle - 3. října Jb 7, 13-21

K tělesnému trápení se připojuje i psychické

Řeknu-li si: „Potěší mě moje lože, mé lůžko mi ulehčí v mém lkání“, děsíš mne skrze sny a přepadáš mě viděními. (Jb 7,13-14)

Jóba v noci děsily noční můry. Sny, které se mu zdály, byly tak děsivé, že si raději přál zemřít. Jeho nervy byly napnuté k prasknutí. Jób ztrácí poslední zbytky chuti k životu. Sám nerozumí tomu, proč ho to všechno potkalo. Pokládá Bohu otázky, na které zatím nedostává odpovědi. Ač o tom není přesvědčen, začíná připouštět, že ho Bůh trestá, a ptá se za co? Nechápe, proč by Bůh způsobil tak bezvýznamnému člověku tolik trápení? A pokud skutečně zhřešil, proč mu to Bůh neodpustí? Jeho mysl je zmatená a zcela vyčerpaná. Nakonec obviní sám sebe a rezignuje: „Proč mi přestupek můj nepromineš, nesejmeš ze mne mou vinu? Již uléhám do prachu a až mě budeš za úsvitu hledat, nebudu již.“ (v. 31)
Často, když procházíme zdravotními problémy a těžkostmi vyvolanými okolnostmi, naše psychika bývá také pod velkým tlakem. Cítíme se sevřeni a hledáme často odpovědi na nelehké otázky. Jób není v Bibli jediný příklad člověka psychicky na dně, který ztratil naději do budoucna. Vzpomeňme třeba na Hagar, kterou Abraham propustil i s dítětem v Beeršebské stepi, nebo na Elijáše, který utíkal před Jezábel, která mu vyhrožovala smrtí. Tyto příběhy spojují útrapy, vyčerpání, beznaděj a hluboká deprese, ALE také Bůh, který vždy do těchto životů vstoupil se svou útěchou a milosrdenstvím. I pro mne a pro tebe může být realitou Boží volání: „Co je ti, Hagaro? Neboj se! Bůh slyšel … Vstaň …“ (1M 21,17-18). Tento Boží dotek má Jób teprve poznat.

Marek Žitný (Odbor pro manželství a rodinu)

pondělí - 4. října Jb 8,1-22

Jak jsme moudří 

Budeš-li však za úsvitu hledat Boha a o milost prosit Všemocného, budeš-li ryzí a přímý, jistě bude nad tebou bdít a obnoví tvůj příbytek pro tvou spravedlnost. (Jb 8,5-6)

Není nad to, když se do vašeho života obuje někdo nový, plný síly, energie, plný pocitu, že „ví, jak se věci mají“. Problém není v tom, že by říkal hlouposti, nebo že by neměl pravdu. Jenže, co skutečně ví o vašem životě? Nikdy ne dost. Pomoc přátel je na jedné straně velice cenná, nezastupitelná. Ale stejně tak může zranit, nazlobit. Zejména tehdy, kdy sami máme pocit, že jsme na dně svých sil, nevidíme optimistickou perspektivu života. A přijde někdo, kdo nám řekne, „jak se věci mají“. Někdo, kdo má odpověď na váš život.
A teď to otočíme. My jsme ti, kteří vstupují do životů druhých. Jistě, někdy s moudrými a pravdivými slovy, ale vstupujeme zvenku. Nezapomínejme na to, když máme pocit, že „víme, jak se věci mají“ v životech druhých lidí. To, co řekneme, může být pravdivé, přesto neadekvátní situaci a životu toho, komu takto biblicky „sloužíme“. Buďme opatrní, citliví, spíše naslouchající a vnímaví, než abychom byli těmi, kteří „ví, jak se věci mají“. Ten, kdo „ví, jak se věci mají“, nakonec může být mimo. Se vší pravdou své řeči netrefit oč tu skutečně běží.

Luděk Šíp (Pardubice)

úterý - 5. října Jb 9,1-35

Jób zná Boha 

Jsem bezúhonný. Nic na sebe nevím. Protiví se mi už život. Je to jedno, proto říkám: On skoncuje s bezúhonným jako se svévolníkem. (Jb 9,21-22)

Jób nemá problém s tím, že by neznal Pána Boha. Má velmi dobré poznání a rozumný odhad Boží velikosti. Bůh pro něj není „jedna velká neznámá“. Ví, že Bůh má srdce moudré a nesmírnou sílu. Ví, že vzepřít se Bohu není nikdy úspěšné. Vlastně mám pocit, že Jób ví mnohem víc než my. Žijeme své životy v bezpečí a relativní hojnosti. Jak se nás dotýká velikost a nesmírnost Boží? Jak intenzivní je naše přemýšlení o Bohu během života v klidném prostředí, bez válek, se solidním ekonomickým růstem? 
Nechci tím říct, že potřebujeme jobovské krize, abychom Boha brali vážně nejen v jeho milosti, ale i velikosti a nesmírné moci. Ale potřebujeme si i v našem životě, který má s tím Jóbovým životem pramálo společného, připomenout, jak veliký Bůh je, jak nesmírná je jeho síla. Připomenout si, že Bůh je svrchovaným vládcem, který tu není proto, aby dělal, co my chceme. Bůh dělá veliké a nevyzpytatelné věci, jak sám chce, nezapomínejme na to.

Luděk Šíp (Pardubice) 

středa - 6. října Jb 10,1-22

Dát průchod hořkosti 

Život mě omrzel, dám teď volný průchod svému lkání, budu mluvit v hořkosti své duše. Řeknu Bohu: Za svévolníka mě nepokládej, dej mi vědět, proč vedeš spor se mnou. (Jb 10,1-2)

Když máme pěkné, příjemné prožitky, rádi o nich mluvíme a cítíme, že je to v pořádku, a dokonce žádané mluvit o dobrých a příjemných věcech. Ale co když máme v nitru hořkost? Co když se trápíme, trpíme pocitem křivdy? Můžeme o tom mluvit? Je to křesťansky korektní? Jób si nebral servítky a hořkost svého nitra pustil ven. A někdy to musíme udělat i my. Nepředstírat, že vše je zalité sluncem Božího požehnání, když ve skutečnosti to tak necítíme, když máme pocit, že je tma. Dát průchod bolesti a trápení není projev nevíry a nedůvěry Bohu. Život prostě někdy je hořký, trápení přichází. Nenalhávejme si, že my křesťané nikdy netrpíme - a nemyslím tím nutně bolest a utrpení fyzické. A právě proto řekněme Pánu Bohu, co nás trápí, dejme průchod hořkosti našeho nitra. Nejde o to, že se nám tím jen uleví, je to cesta k řešení. Možná máme někdy pocit křivdy, pocit marnosti, ale opuštěni Bohem nikdy nejsme. Nakonec sám Bůh nás přesvědčí, že na nás nezanevřel ani na nás nezapomněl.

Luděk Šíp (Pardubice)

čtvrtek - 7. října Jb 11,1-20

Povzbuzení, které je spíše obviněním

Jestliže teď napravíš své srdce a vztáhneš své ruce k Bohu. Nadejde ti věk jasnější nad poledne, chmury obrátí se v jitro. (Jb 11,13 a 17)

Kdosi řekl, že „vždycky se najde dost přátel, kteří ti umí poradit, často však blbě“. Nevím, jak moc to platí. Každopádně v politice se to hemží poradci všeho druhu, a tak doufám, že jejich rady jsou patřičné a dobré. Jóbovi rádci jsou zároveň jeho přátelé, což je fajn. A vesměs se shodnou v tom, kde je chyba - samozřejmě u Jóba. Chápu to, není představitelné, že by chyba byla u Pána Boha. Ale co pak s tím, když takové rady nedávají lidem skutečně uspokojivé odpovědi na jejich otázky a problémy? Sófar, zdá se, považuje za svou povinnost a úkol hájit Pána Boha proti Jóbovým slovům. A tak Jóba přesvědčuje o tom, jaký je Bůh. Jako kdyby bylo nutné přesvědčovat Jóba o velikosti a všemocnosti Pána Boha. Vždyť ve své poslední odpovědi to Jób jasně a srozumitelně vyjádřil, a především to sám pocítil tvrdě na svém životě. Ale i kdyby tomu tak nebylo, i kdyby Jób nebyl dost přesvědčený o všemocnosti Boží, tak co? Sófar se snaží být dobrým přítelem i rádcem, to je chvályhodné, ale snaží se také být obhájcem Božím. A možná i my máme pocit, že musíme být nejen dobrými přáteli lidí, ale především obhájci Pána Boha. Obhájit Pána Boha před lidmi, kteří pochybují nebo jsou dokonce kritičtí vůči Bohu. Ale zkusme být spíše dobrými přáteli lidí než obhájci Pána Boha. Lidé totiž přítele potřebují, na rozdíl od Boha, který se bez obhájce klidně obejde.

Luděk Šíp (Pardubice)

pátek - 8. října Jb 12,1-6

Sytý hladovému nevěří

Jób na to odpověděl: „Vy jste vskutku ten pravý lid, s vámi vymře moudrost!“ (Jb 12,1-2)

Jób správně podotýká, že kdo si žije v pohodě a bezpečí, neumí se obvykle vcítit do života těch, kteří se potýkají s problémy. Jak praví přísloví: Sytý hladovému nevěří. To je lidem vlastní po tisíce let a nic moc se nezměnilo dodnes. A tak máme na jedné straně ty, kteří vrávorají, potýkají se s tíží ekonomickou nebo existenciální, na druhé straně jsou ti, kteří nepociťují nedostatek ani netápou v hledání smyslu života. Na jaké straně se nacházíš? Život je proměnlivý. Jób znal hojnost, bezpečí, jistoty. Pak padl na dno. A jeho přátelé mu vysvětlují, jak si za to vlastně může sám. Jenže jak posoudit vinu a příčinu, když nahlížíme zvenku na životní příběh někoho jiného? Nebuďme rychlí k souzení druhých. Pokusme se překonat nedůvěru k prožívání druhých, i když jim dost dobře nerozumíme. Ať proti sobě nestojíme a nemluvíme o sobě navzájem se sarkasmem, nebo dokonce s nepřátelstvím. Hledejme a nacházejme cesty k sobě, ne jak se rozejít, jak stát proti sobě. 

Luděk Šíp (Pardubice)

sobota - 9. října Job 13, 7-13

Obhajoba

To v zájmu Boha mluvíte podlost, mluvíte lest kvůli němu? Chcete se zastávat Boha nebo vést spor místo něho? Bude-li vás zkoumat, dopadnete dobře? Či ho chcete obloudit, jako lze obloudit člověka? (Jb 13,7-8)

Obžalovaného u soudu obvykle obhajuje jeho obhájce, ať ten, kterého si obžalovaný vybral, nebo ten, který mu byl přidělen. Ale existují případy, kdy obžalovaný bez právního vzdělání a zkušeností hájil sám sebe a navíc úspěšně. Jedním z nich byl mafián, který měl pověst velkého násilníka a zločince. Vypráví se, že nechal podpálit auto místního faráře jen proto, že ho v noci při jízdě krátce oslnil dálkovými světly. A když nakonec tento mafián skončil před soudem, odmítl přijmout nabídnutého obhájce, stejně jako možnost si najmout nejlepší obhájce v zemi. Obhajoval se sám. A jakkoliv to nikdo nečekal, uspěl. Byl zproštěn obvinění a od soudu odešel jako nevinný muž. Netroufám si soudit, zda byl či nebyl vinný, ale rozhodně byl úspěšný.
Někdy i my stojíme před lidmi a hájíme se. Třeba proto, že Písmu rozumíme jinak než druzí, nebo třeba proto, že se naše práce nehodí k obrazu správného křesťana. Tak jako to bylo například u jednoho bratra z baptistického sboru, který pracoval každou druhou neděli a nebyl kvůli tomu ve shromáždění. A tak byl často obviňován, jak je to zlé a že by měl raději ztratit práci, než to dopouštět. Jenže on prostě jinou práci neměl a pracovat potřeboval. A tak je někdy skutečně třeba být ochoten a připraven se obhájit před lidmi, když jsme přesvědčeni o tom, co děláme, o tom, jak žijeme. A především nestůjme na straně těch, před kterými se někdo musí hájit. Nebuďme soudci svých bratří a sester. Nakonec každý z nás se především musíme vyrovnat se svými životy před Pánem Bohem.

Luděk Šíp (Pardubice)

neděle - 10. října Job 16,1-7

Nenechat se udolat

Jób na to odpověděl: „Slyšel jsem už mnoho podobného, těšíte mě všichni jen trápením.“ (Jb 16,1-2)

V rozhovoru s Jóbem se střídají tři jeho přátelé. Jób sotva odpoví jednomu, už hovoří zase druhý a pak třetí. A jak skončí třetí, začne opět první. Nemá to zdá se konce. Jedno české přísloví říká: „mnoho psů, zajícova smrt“. Mám pocit, že Jób je tu naháněn jako zajíc. Nic, co řekne, není dost dobré, dost moudré a správné, alespoň podle jeho přátel. Čekal bych, že když se takto na něm vystřídají tři mluvčí, už nebude mít co říct, ale Jób má co odpovědět. A po jednom kole proslovů tří přátel a Jóbových odpovědích na ně to celé nekončí. A tlak se zvyšuje. Jób už podle nich není jen nemoudrý, ale staví se proti Bohu a mluví nehorázně. Ale Jób si i tak bude stát na svém, na tom, o čem je bytostně přesvědčený. 
Sám jsem velmi opatrný v tom nepřijímat kritiku druhých lidí. Kritických slov si vážím, hledám svá pochybení. Ale když jsme hluboce přesvědčeni o tom, co děláme nebo říkáme, pak si za tím máme stát i navzdory kritice. A nenechme se udolat jen proto, že kritiků je víc než nás. To ještě neznamená, že mají pravdu. Jób ještě neví, že Hospodin vzplane hněvem proti jeho přátelům, tak jako my nevíme, co je před námi, ale stůjme pevně v tom, o čem jsme před Bohem přesvědčeni, že je správné.

Luděk Šíp (Pardubice) 

pondělí - 11. října Jb 18,1-21

Bildad slovy o svévolníkovi míří na Jóba 

Ano, světlo ničemů zhasne a plamínek jeho ohně nezazáří. Světlo v jeho stanu ztemnělo, jeho lampa nad ním zhasne. (Jb 18,5-6) 

Bildad odsuzuje Joba za výsměch slovům moudrosti jeho i přátel. Typicky jako mnozí tak dělá závěry z toho, co se Jobovi stalo. Vždyť je jasné, že každý ničema dostane odměnu - trest za své jednání. 
Ano, to víme, že jednou každý bude před Bohem vydávat účet. Ovšem je téměř nemožné v každém případě správně odhalit smysl a důvod těžkostí, kterými daný člověk prochází. 
Jedna z největších tendencí je vidět těžkosti ostatních bratrů a sester jako Boží trest, stejně jako to viděli přátelé Joba, kteří byli velice upřímní. 
Ale těžkosti nejsou jen trestem a my, kteří čteme Boží Slovo, víme, že se zkouškou nám Bůh dává i východisko (1K 10,13), abychom mu byli blíž a Boží sláva a čest byla zjevná. Bildad s přáteli nevěděli, proč se Jobovi stalo takové neštěstí, ale mysleli si, že to musí být Boží trest. 
Každý z nás musíme být více a více v Božím slově, abychom nedělali závěry, které neodpovídají Božímu charakteru. 
Naopak v takových případech nedělat závěry vůbec, ale vést člověka k uctívání Boha. On nakonec samotnému člověku ukáže, jaký je smysl Jeho zkoušky, protože Bůh ví a má pro nás to nejlepší. Za to mu patří sláva. 

Mirek Klepáček (Příbor)

úterý - 12. října Jb 19,1-22

Utrápený potřebuje milostivé slovo, ne odsouzení

Smilujte se, smilujte se nade mnou, přátelé moji, neboť se mě dotkla ruka Boží. Proč mě pronásledujete jako Bůh a nemůžete se nasytit mého masa? (Jb 19,21-22)

V průběhu studia na vysoké škole ve 22 letech přišla do mého života třetí ataka duševní nemoci, se kterou se potýkám od čtrnácti let. Byl jsem v té době již jeden rok znovuzrozený křesťan. Myslel jsem si a byl také mnohými křesťany ujišťován, že tato nemoc znovu nepřijde, že mě Pán Bůh z ní vyléčil. Byl jsem přece nové Boží dítě, pod ochranou mocného Boha, který také tuto mou nemoc vzal na kříž a tím mě z ní uzdravil! 
Nerozuměli jsme tomu, jak je to možné, že se nemoc opět objevila. Mnoho křesťanů se tehdy za mé uzdravení modlilo. Když nepřicházel kýžený výsledek, někteří mě odsoudili, že nemám dostatečnou víru nebo musí být v mém životě hřích. Avšak já měl novou obrovskou dětskou víru a nebyl jsem si žádného hříchu u sebe vědom! Dal jsem přece mému Zachránci celý svůj život se všemi hříchy, na které mi Duch svatý v té době ukázal…
Vypadalo to, že můj Bůh je daleko, že ho má bolest nezajímá. Ale opak byl pravdou. Tehdy mě Pán Ježíš něčemu důležitému naučil. Dal mi několik věřících přátel, kteří se mnou v této mé těžké chvíli prostě jen byli. Neměli žádné zbožné řeči, jen mě drželi za ruku, se mnou plakali a ve své komůrce se za mě modlili… toto bylo slovo milosti, kterému jsem rozuměl a kterým mě opět můj Pán a můj Bůh uzdravil…
„Mistře, kdo se prohřešil, že se ten člověk narodil slepý? On sám, nebo jeho rodiče?“ 
Ježíš odpověděl: „Nezhřešil ani on ani jeho rodiče; je slepý, aby se na něm zjevily skutky Boží.“ (J 9,2-3)

Martin Okáč (Příbor)

středa - 13. října Jb 19,23-29

Bezpečná naděje věřících ve věčný život

Ale já vím, že můj vykupitel žije a nakonec se postaví nad prachem. A poté, co tihle sedřeli mou kůži, bez svého těla uvidím Boha. Toho já uvidím při sobě; mé oči jej budou vidět a ne cizí. Ledviny v mém klíně po tom prahnou. (Jb 19,25-27) 

Jób, postava, s jejímž jménem je už jaksi odjakživa spojeno utrpení, trápení, bolest a žal. Ale především by pro nás Jób měl být příkladem věrnosti a nezlomné naděje. Nevím, v jaké situaci se dnes nacházíš, možná tě opustil někdo blízký (Jóbovi zemřely všechny jeho děti), možná ti diagnostikovali zákeřnou chorobu (Jóba postihly bolestivé vředy), možná řešíš problémy v rodině (Jóbovi spílala vlastní žena), snad jsi utrpěl finanční ztrátu, přišel o zaměstnání a čelíš strachu z budoucnosti (Jób si prošel takřka osobním bankrotem). Muž zlomený životem, který se pustil do argumentace se samotným Hospodinem. Vzpomeň na pasáž, kdy si ho Bůh vyslechne a z pohledu své svrchovanosti mu říká: „Kdes byl, když jsem zakládal zemi…?“ Job netušil, proč se mu všechna ta trápení dějí, ale veškeré přemýšlení o jeho bezútěšné situaci, všechny složité rozhovory s jeho přáteli ho vedly k závěru, že ať se děje co se děje, jeho Vykupitel žije a že Jej spatří na vlastní oči. 
Možná se právě nacházíš ve fázi argumentace s Bohem, možná svou situaci probíráš s pomocí svých přátel ze všech stran a máš pocit, že ti nikdo nerozumí. Kéž se ty i já můžeme chytit stejné naděje, stejného závěru, ke kterému dospěl Jób. Náš Vykupitel žije a budou to mé oči, které Ho spatří! Kéž stejně jako Jób prahneme celou svou bytostí po Boží blízkosti, ať procházíme čímkoli. Naděje na věčný život není o pocitech či momentální situaci. Je to vědomé odevzdání se svému Vykupiteli. Nic nemůže změnit sílu zaslíbení, která nám Bůh dal v Kristu Ježíši, našem Pánu. A naděje na věčný život je tou největší odměnou, kterou za svou víru můžeš obdržet!

Čermákovi (Příbor)

čtvrtek - 14. října Jb 21,1-25

I svévolníkům se může dobře dařit 

Proč zůstávají ničemové naživu? Dožili se stáří a majetek také rozmnožili. S nimi jejich potomstvo, je u nich zajištěné, své potomky mají před očima. Jejich domy mají pokoj, jsou beze strachu, Boží hůl nad nimi není. (Jb 21,7-9) 
 
Jak je možné, že svévolníkům se daří dobře? Jak to, že se pořád zlo a podvody vyplácejí? Jak se s tím má spravedlivý člověk vyrovnat? Je důležité si tyto otázky pokládat. Má-li naše víra obstát, nemůže být založena na potlačování toho, co je nám nepříjemné a s čím si nevíme rady. Bůh po nás rozhodně nechce, abychom si skutečnost okolo nás malovali narůžovo. Často jsme my jako křesťané tím „pokojem svévolníků“ fascinováni snad ještě více než jiní lidé. Vzpomínáte na film „Kladivo na čarodějnice“? O strůjci všeho zla, které film líčí, je v závěru filmu zdůrazněno, že se dožil klidného stáří… Takových příběhů, kdy se záporná postava dožije klidného stáří, rodinného štěstí a hmotného zabezpečení, známe spoustu. Jen málokterý příběh okolo nás končí jasným vítězstvím dobra nad zlem a spravedlivým trestem jako v pohádkách. Mnoho lidí je na korupci, podvody, lsti a úskoky sice naštvaných, ale nehodlají proti tomu bojovat, protože jsou přesvědčeni, že spravedliví a poctiví lidé u nás beztak vždycky jenom ostrouhají, kdežto svévolníci se mají dobře až do smrti. Ale my věřící pamatujeme, že věci se jeví podstatně odlišně z Božího a z lidského hlediska nebo, chcete-li, z hlediska časnosti a z hlediska věčnosti. Je celá řada věcí, kterým porozumíme, až když vstoupíme před Boží tvář v den našeho odchodu z tohoto světa. Co si s sebou člověk vezme z toho světa před soudnou stolici Boží? Co se jeví z hlediska lidského života jako oslnivý úspěch, může být z hlediska věčnosti katastrofální prohrou. Proto si pamatujme každý den, když něco takového vidíme a slyšíme: Není-li člověk zakotven ve věčnosti, nemůže obstát. Skrze Krista můžeme vstoupit do Boží přítomnosti a v ní pobývat, neboť jedině tam nalezneme skutečný a trvalý vnitřní pokoj. Ještě jsme stále zde a budeme zde, jak dlouho bude náš Pán chtít. A jsme-li s Bohem, pak nás na této zemi žádný poklad ani úspěch nedrží a můžeme s radostí očekávat na příchod do věčnosti a odměnu v nebesích. 

Petr Vašek (Příbor) 

pátek - 15. října Jb 23,1-17

Boží záměry nikdo nemůže zmařit 

On pak zůstává stejný, a kdo ho od toho odvrátí? Po čem jeho duše zatoužila, to vykonal. Vždyť vykoná, co mi určil; při něm se najde mnoho tomu podobného. Proto jsem z něj vyděšený, pozoruji se a třesu se před ním. (Jb 23,13-15; ČSP)

Kniha Jób je velmi zvláštní knihou v Bibli, která pojednává o Boží svrchovanosti. O Jóbovi čteme, že to byl muž bezúhonný, přímý, bohabojný, odvracející se od zlého. Je to takový starozákonní vzor pro starší, o kterých čteme v Novém zákoně.
Na počátku příběhu se Bůh chlubí Jóbem před Satanem. Podle Satana je Jób bezúhonný jenom proto, že mu Bůh ve všem žehná. Proto Bůh dovolí, aby Satan mohl vztáhnout ruku na všechno, co Jób má, kromě něj samotného. Jób postupně přichází o majetek, děti a nakonec i o své zdraví. Po všech těch pohromách Jób truchlí, a tak k němu přicházejí tři přátelé, aby jej povzbudili a sdíleli s ním jeho utrpení. Následuje dlouhá rozprava, při které se jeho přátelé snaží zjistit, proč se to všechno Jóbovi stalo. Tito přátelé nedovedou pochopit, že může trpět i spravedlivý člověk, který nic špatného neprovedl. Pořád se snaží najít na Jóbovi něco, kvůli čemu jej Bůh chce napravit. Vycházejí z toho, že Bůh je spravedlivý a nemůže trestat Jóba jen tak pro nic za nic. To by přece nebylo správné podle lidské logiky. Jóbovi přátelé ani Jób nevědí, co se na počátku odehrálo v nebi, a netuší, jaký je Boží záměr.
Tady ve 23. kapitole se Jób chce setkat s Bohem, aby mu Bůh odpověděl na význam všeho toho trápení. V závěru kapitoly Jób popisuje Boží svrchovanost. Bůh podle Jóba zůstává stejný a vykoná vše, po čem jeho duše zatoužila. Jób ví, že není důvod, aby jej Bůh trestal, a přesto se to v jeho životě děje. Kvůli tomu má z Boha obrovský respekt, proto je z něj vyděšený a třese se před ním. Boží záměr nebyl v tom, aby Jób trpěl, ale aby se Bůh oslavil v jeho utrpení a ukázal na svou absolutní svrchovanost. Boží záměr se naplnil. Po prožitém utrpení teprve Jób poznává Boha takového, jaký ve skutečnosti je. „Slyšel jsem tě jen z doslechu, a nyní tě vidělo mé oko.“ (Jb 42,5; ČSP)

Petr Bělunek (Příbor)

sobota - 16. října Jb 27,1-23

Čisté svědomí nemohou zviklat falešná obvinění 

Ať je to ode mne vzdáleno, abych vás prohlásil za spravedlivé. Dokud nevydechnu naposled, neodložím svou bezúhonnost. Držím se své spravedlnosti a neopustím ji. Mé srdce mě nebude hanobit za mé dny. (Jb 27,5-6) 

Mizí dnešním lidem svědomí? A kam? Myslíte, že existují lidé, kteří nemají svědomí? Omyl, má ho každý, jen více či méně utlumené.
K jednomu starému lékaři přišla žena a stěžovala si, že nemůže spát a že by chtěla nějaké léky. Ten lékař jí na to odpověděl: „Nejlepším lékem na spaní je čisté svědomí.“
Žena byla mladá a po vyšetřeních se nenašel důvod, aby nespala. Prostě nález byl nulový a z hlediska lékařského bylo vše v pořádku. Ta žena zřejmě nemohla spát kvůli něčemu jinému - kvůli svému svědomí. 
Jób prohlásil svou opravdovou a pevnou oddanost spravedlivému životu bez ohledu na to, co se mu děje. Odmítl žít s provinilým svědomím (verš 6b). To nebyl jen rozumový nárok, protože Bůh Jóbovu ctnost uznal (Jb 1,8 a 2,3). Jób zde trvá na vlastní čestnosti, bezúhonnosti a spravedlnosti, přestože se mu jeho okolí snaží podsunout myšlenku, že tomu tak není. Věděl s jistotou, že si ve svém životě nehýčká žádný tajný hřích, který by na něj uvalil tak strašné trápení. To, co Jób zažíval ve svém životě, nebylo podle jeho zkušeností logické. Dospěl k závěru, že zjednodušený pohled, tedy že veškeré utrpení se odvíjí od hříchu a spravedlnost vždy dojde odměny, není správný. Pokud by to platilo, limitovalo by to Boží jednání. Zjišťuje tak, že Boží moudrost překračuje naše chápání. Co Bůh nezjeví, to prostě nemůžeme vědět. Pochopil, že Boží moudrost nelze získat jen přirozenou nebo teoretickou znalostí, zkušeností. Nerozuměl, proč se mu některé věci v životě staly. Ale měl před Bohem čisté svědomí. Neznal odpověď na své otázky, ale důvěra v tuto Boží moudrost mu pomohla nasměrovat se na správnou cestu a růst ve víře. Pomohla mu změnit myšlení a bez ohledu na okolnosti a dosavadní zkušenosti důvěřovat Bohu. 

Marcela Drienovská (Příbor)

neděle - 17. října Jb 30,1-31

Pocit, že Bůh neodpovídá na naše volání

Křičím k tobě o pomoc, a neodpovídáš mi. Když jsem se dříve postavil k modlitbě, měl jsi pro mě pochopení. (Jb 30,20)

K Bohu křičí mnozí a mají pocit, jako by je Bůh neslyšel. Předtím je vyslyšel hned a bez prodlení. My se nemáme ptát Boha, co On chce dělat a jak? Proč by nám to měl říkat? Namísto toho nám zjevuje sám sebe. 
Věř, že Bůh je takový, jakého jej poznáváš, když jsi mu nejblíž. V předchozí 22. kapitole od 21. verše čteme Elífazovu řeč o tom, jaká je posloupnost Božího vyslyšení, jak potřebujeme milost Všemohoucího, abychom mohli učinit další krok. 
My musíme mít stálou vytrvalost, která nepoleví ani tehdy, když nevidíme a neznáme Boží odpověď. Jak je zbytečné a neuctivé dělat si starosti. Jak rychle ztrácíme zájem a vzdáváme se! Co budu dělat? Ty nevíš, co budeš dělat. Buď si jist jen tím, že Bůh ví, co dělá. Zkoumej svůj postoj k Bohu, zda jsi ochoten „vyjít“ v každé oblasti svého života s naprostou důvěrou, že Tě Bůh povede. Je to postoj neustálého údivu nad tím, co bude Bůh dělat dál. Vždyť každé nové ráno je příležitostí „vyjít“ a tak budovat svoji důvěru v Boha. Nepečuj o věci, které tě zaměstnávaly dříve. Musíme být stále závislí na Bohu a náš život bude posvěcený, a dokonce půvabný: V takovém má Ježíš zalíbení. Musíš se učit, jak vyjít za hranice svého přesvědčení, názorů a zkušeností, až se ve své víře dostaneš k bodu, kdy mezi tebou a Bohem nebude stát už vůbec nic. Vždyť i Abraham se vydal na cestu, ačkoliv nevěděl, kam jde (Žd 11,8).

Bohumila Švidrnochová (Příbor)

pondělí - 18. října Jb 32,1-22

Moudrost není dána stářím

Řekl jsem si: Ať promluví léta, ti, kteří mají let mnoho, ať s moudrostí seznamují. Avšak je to duch člověku daný , dech Všemocného, jenž lidi činí rozumnými. Nejsou vždycky moudří ti, kdo mají mnoho let , starci nemusejí vždy rozumět právu. (Jb 32,7-9)

Tato slova patří Elíhúovi, jednomu z blízkých lidí Jóba. Elíhú poslouchal ostatní muže, jak s Jóbem neúspěšně diskutují. Elíhú byl mladší než všichni ostatní, ale uvědomil si, že moudrost může Bůh dát nehledě na věk. A tak se Elíhú odvážil také promluvit.
Nedávno se v práci kolega rozpovídal o svém manželství a o tom, jak mají s manželkou těžké období. Když jsem slyšel rady od kolegů, chtělo se mi brečet. Přidal jsem se do debaty a snažil se ho povzbudit k vytrvalosti v lásce k jeho ženě. Mé rady ho zaujaly, ale sám jsem si moc nevěřil a z rozhovoru jsem vycouval. Neříkal jsem hlouposti, ale uvěřil jsem tomu, že v mém věku a bez zkušeností nemám co radit o tolik staršímu. Duch svatý mi později ukázal, že Jeho nezastaví ani můj věk ani mé zkušenosti. Pochopil jsem, že On je zdrojem moudrosti, kterou nám chce dávat v potřebný čas. Možná i tvůj věk byl důvodem, proč jsi mlčel, přestože jsi měl mluvit. Možná i ty často dáváš přednost starším, a tak zůstáváš pasivním. Chci tě povzbudit. Nauč se poznávat hlas Ducha Svatého, kdy tě vede, abys mluvil, a kdy naopak chce, abys mlčel. Ať jsi jakkoliv mladý, i dnes si můžeš vyprosit od Boha moudrost. „Vždyť počátkem moudrosti je bázeň před Hospodinem.“ (Př. 9,10a) Bůh nás povolal, abychom byli solí tomuto světu a abychom v něm svítili jasně a daleko. Věřím, že moudrostí od Hospodina můžeme přinést lidem okolo nás veliké požehnání.
„Má-li kdo z vás nedostatek moudrosti, ať prosí Boha, který dává všem bez výhrad a bez výčitek, a bude mu dána. Nechť však prosí s důvěrou a nic nepochybuje.“ (Jk 1,5-6)

Kristián Zajíc (Rada Odboru mládeže)

úterý - 19. října Jb 33,1-22

Člověk je omezený, Bůh je neomezený

Řekl jsi to přede mnou a já jsem tvá slova slyšel:„ Ryzí jsem, prost přestoupení“ jsem bez úhony, bez nepravosti. Hle, odpovídám ti: Zde nejsi v právu, neboť Bůh je větší než člověk. (Jb 33,8-9 a 12)

Jako lidé si často myslíme, že je to všechno o nás. Dnešní životní styl a módní trendy na to ukazují. Dnešní svět je antropocentrický, což znamená, že člověk je středem všeho. Všechno řídíme podle svých potřeb a tužeb. Jenomže často zapomínáme, že to není jenom o nás, ale primárně o Bohu, který je ohromný. Krásně to vystihuje jedna křesťanská chvála, kde se zpívá: „Nech každý z ľudí vie - je to len o Bohu, to všetko je len o Tebe.“ Jako lidé, jakkoliv se snažíme vyvrátit to vědou, technologiemi a celkovým pokrokem, jsme omezení. V celém vesmíru jsme úplně maličkatí a omezení. A je velmi těžké to akceptovat. Ale víte co? Podle mne v tom je ta krása. V naší omezenosti můžeme spatřovat Boží neomezenost a velikost. Snažíme se rozlousknout všechny fyzikální a chemické jevy, ale nikdy nedokážeme přijít na to, jak to všechno je. Protože tento svět a vesmír, člověka a duši stvořil Bůh. A jako křesťané můžeme být radostní a nestrachovat se, protože tento všemocný Bůh nás prohlásil za své syny a dcery. Za své dědice. Krásně a pokorně to popsal apoštol Pavel v knize Římanům 11,33: „Ó hlubino bohatství a moudrosti i poznání Božího!“ Jak nevyzpytatelné jsou jeho soudy a nepostižitelné jeho cesty! Jako lidé musíme přijmout naši omezenost a uvědomit si Boží velikost, která je nepopsatelná. Díky tomu se na něj můžeme vždy spolehnout a věřit, že on má vše ve svých rukou, i když mi to nemusíme vždy chápat a vidět. Nemusíme se proto tedy strachovat, když nerozumíme tomu, co se právě děje. Ale můžeme se radovat, že máme někoho, kdo to všechno vede a má to pevně v rukou.

Denis Smužanica (Rada Odboru mládeže)

středa - 20. října Jb 35,1-16

Bůh je nezávislý na hříšníkovi i na spravedlivém 

Pohleď na nebesa a viz, pozoruj oblaky, jak tě převyšují. Hřešíš-li, co to s ním provede? Je-li tvých přestoupení mnoho, co mu to způsobí? Pokud jsi byl spravedlivý, co mu tím dáš nebo co od tebe získá? (Jb 35,5-7; ČSP)

Předmětem zmíněného textu je Bůh. Ó jak slavná a velká pravda! Jsem zachráněn! Ne na základě mých skutků. Nebyly to mé obřady ani oběti, ba dokonce ani mé modlitby, které mě zachránily. Můj podíl v celém procesu byl tak akorát můj hřích, který vzbudil nutnost spasení. Sláva Bohu a jen jemu za dílo spásy. Stejně jako Elíhú obrací Jobovu pozornost na oblaky, které ho převyšují, má i naše pozornost být upřená na jedinečné dílo spásy našeho Spasitele, které převyšuje naše schopnosti. Elíhú velice trefně popisuje Boží nezávislost na nás hříšnících. Skutečně moje přestoupení ani moje spravedlnost nikterak nemění ani neovlivňují Boží charakter. Je snad Bůh méně Bohem, když hřeším? Je snad něčím víc, když se chovám spravedlivě? Pošetilec a v pravém smyslu neznaboh si může v mysli zahrávat s takovou myšlenkou. O to víc v kontrastu vynikne Boží milost. Hospodin již od Genesis zaslibuje svůj příchod jako Vykupitele. Jen z Božího svobodného rozhodnutí přiblížit se nám můžeme číst ten slavný verš z Jana 3. Bůh miluje svět. Jak dobrá zpráva pro nás jinak věčně odloučené. Že dal svého jediného Syna. Díky Bože vždyť sám jsem splatit nemohl. Vyznejme s žalmistou: „Haleluja! Chval, duše má, Hospodina! Budu chválit Hospodina po celý svůj život, budu opěvovat svého Boha, dokud budu. Nespoléhejte na přední muže, na člověka, v němž není záchrana.” (Ž 146,1-3 ČSP)

Jordan Haller (Rada Odboru mládeže)

čtvrtek - 21. října Jb 36,16-33

Boží jednání je nad lidské pochopení 

Hle, jak nedostupný je Bůh ve své síle! Kdo je učitel podobný jemu? Kdo smí dohlížet na 
jeho cestu? Kdo smí říci: „Jednáš podle”? Hle Bůh je vyvýšený, nad naše poznání, počet jeho let je nevyzpytatelný. (Jb 36,22-23 a 26)

Kdo z nás může Hospodinu vytknout bezpráví? Kdo z nás mu určil cestu? Kdo z nás ho může potrestat za jeho jednání? „Kdo změřil Hospodinova ducha a byl mu rádcem a vedl ho k poznání?“ (Iz 40,13) 
Hospodin je vznešený, nejvyšší a vyvýšený ve své síle a ve své moci. Elíhu se soustředí na majestátnost Boha a varuje nás, abychom se nenechali zlákat. Jsme uvězněni v našich každodenních starostech a problémech, které se kolem nás dějí, a přijde nám, že věci na našich bedrech musíme nést sami. O Hospodinu říká, že není učitele, jako je On. Není, kdo by určil Hospodinovu cestu nebo vytknul jeho způsoby. Není nikoho, jako je Hospodin. 
Naše bytí a náš zrak mají být upřeny na Hospodina. Na jeho dokonalý plán spásy, který je nad lidské pochopení. Všechno, co s námi zamýšlí, zná jen on sám. Naším úkolem není Boží úmysly pochopit, ale věřit Hospodinovu záměru a vydat se na cestu spravedlnosti s ním. 
Hospodin chce, abychom mu důvěřovali v našich životech, v naší práci, škole, rodině Máme uvalit na Hospodina své cesty a věřit. Učme se osvobozovat se od naší nedůvěry v to, co přinese další den. Máme výsadu nazývat se Božími dětmi a smíme důvěřovat Hospodinu na všech našich cestách. Jsme dílo Božích rukou a jsme těmi, které Hospodin stvořil a kteří mají jeho dílo velebit a tvůrce oslavovat. Boží jednání je nad naše chápání, ale naším úkolem není chápat, nýbrž věřit. 

Lucie Růžičková (Rada Odboru mládeže)

pátek - 22. října Jb 38,1-41

Otázky, na které člověk nemá odpověď 

Nuže, opásej si bedra jako muž, budu se tě ptát a poučíš mě. Kde jsi byl, když jsem zakládal zemi? Pověz, víš-li něco rozumného o tom. Víš, kdo stanovil její rozměry, kdo nad ní natáhl měřicí šňůru? Tušil jsi, že se jednou narodíš a jak velký bude počet tvých dnů? (Jb 38, 3-5 a 21)

Člověk se rodí s vetkanou otázkou „Proč?“ Děti obvykle prochází fází, kdy se tato otázka stává otravnou. Ani dospělost nás touhy po odpovědích nezbavuje. Banální otázky se mění na ty, ke kterým postrádáme odpovědi. Na otázky za hranicemi našeho chápání. Je přirozené, že se ptáme, jaký je smysl našeho života. Tážeme se na důvody našich těžkostí a trápení. Joba kromě všech fyzických bolestí a utrpení, které ho sužovaly, trápilo chybějící vysvětlení toho, co ho postihlo.
Bůh lidstvo nestvořil jako stroje chladně provádějící dané instrukce, nýbrž jako bytosti mající tělo i ducha. Máme také city, a proto máme potřebu ptát se. Na některé otázky člověk i přes pokroky vědy odpovědi nemá. A jen pošetilec, který nezná Boha, si může nalhávat, že se mu všech odpovědí dostává. Dokážeme pochopit, jak se srážky znovu přemění v oblaka, chápeme, jak se střídá den a noc, ale pokud neznáme Boha, nedokážeme chápat, kdo a jak tomu dal řád. Bůh nás vede k moudrosti, a co víc, on sám nám ji dává. Nedílnou součástí moudrosti je poznání, kolik toho nevíme. 
Bůh Jobovi do jeho trápení přináší odpověď, ovšem zase jinak, než by naše mysl čekala. Přichází totiž ve vichřici a nás by mohlo napadnout, proč do toho všeho vnáší další trápení. Místo jasné odpovědi přichází moře dalších pro člověka nezodpověditelných otázek. Obvykle to jsme my, kteří Bohu naše otázky předkládáme, avšak zde se zažitá role otáčí. Přesto, že odpověď na Jobovy otázky nepřichází, Job nyní chápe, kým je on a kým je Bůh. A to mu přináší odpověď nejdůležitější - ví, že mnoho neví, ale Bůh na něj uprostřed zkoušky nezapomněl. 
Bůh, který zná odpovědi na vše, nekladl otázky svému stvoření jen v tomto příběhu. Ježíš své odpovědi často také tajemně dával v otázkách. A pokud se ztišíme, jistě i my uslyšíme otázky, které nám Bůh ze své milosti pokládá a skrze které chce spolu s Duchem svatým dávat odpovědi do našich životů.

Petr Ilgner (Rada Odboru mládeže) 

sobota - 23. října Jb 42,1-6

Hlubší osobní zkušenost s Bohem

Jen z doslechu o tobě jsem slýchal, teď však jsem tě spatřil vlastním okem. Proto odvolávám a lituji všeho v prachu a popelu. (Jb 42,5-6) 

O Bohu je napsáno mnoho knih, písní a básní. Celý svůj život můžeme strávit tím, že budeme o Bohu číst a poslouchat kázání, a přesto Jej nemusíme poznat osobně.
Job z lidského hlediska měl všechno, co by si člověk mohl přát - rodinu, mnoho majetku a služebnictva. Píše se o něm: „Byl to muž bezúhonný a přímý, bál se Boha a vystříhal se zlého.“ (Jb 1,1b) Přesto na konci knihy Job čteme jeho vyznání: „Jen z doslechu o tobě jsem slýchal.“ (v.5a) Do jeho života přišla velká zkouška. Nastal zvrat a přišel o všechno, co měl. K tomu ho postihla těžká nemoc. 
Přemýšlím, kolikrát jsem měl chuť se v čase těžkých zkoušek zeptat: „Bože, proč se mi to děje?“. Job tuto otázku Bohu nepoložil, naopak, když ho pokoušela vlastní žena, aby zlořečil Bohu a zemřel, odpověděl jí: „Mluvíš jako nějaká bláhová žena. To máme od Boha přijímat jenom dobro, kdežto věci zlé přijímat nebudeme?“ (Jb 2,10) 
Celá Jobova zkouška měla v jeho životě hlubší význam. Job na závěr vyznává důležitou věc: „Teď však jsem tě spatřil vlastním okem.“ (v.5) Zkouška, která přišla do jeho života, mu přinesla hlubší osobní zkušenost s Bohem. Bůh nám v Bibli nikde neslibuje, že na nás nepřijdou zkoušky, ba naopak: „Moji milovaní, nebuďte zmateni výhní zkoušky, která na vás přišla, jako by se s vámi dělo něco neobvyklého.“ (1Pt 4,12) Bůh zkoušky dopouští, ale neopouští nás, vždy nám dává východisko. Dopouští zkoušky, abychom mohli vyznat: „Teď už poznám Boha hlouběji!“.

Pavol Andraško (Rada Odboru mládeže)

neděle - 24. října Jb 42,7-17

Po velké zkoušce nové požehnání pro Jóba

Hospodin tedy změnil Jóbův úděl, když se k němu modlil za své přátele. A ke všemu, co Jób měl, Hospodin dvojnásobně přidal. (Jb 42,10; CSP)

Po tom, co se dozvídáme, co všechno si Jób zažil a vyslechneme si jeho nářek, když si vyléval své srdce před Bohem, je pro nás jakýmsi uklidněním, že Bůh změnil jeho úděl. Hospodin Jóbovi dal dvojnásobek toho, co měl před touto zkouškou.
Avšak celé naše studium Jóba by bylo zbytečné, pokud bychom se na konci celého příběhu domnívali, že Bůh požehnal Jóbovi, protože obstál v tom, v čem byl zkoušen. Vždyť už na začátku příběhu Satan říká, že Boha uctívají právě ti, kterým Bůh žehná. Bůh nezajišťuje prosperitu těm, kdo ho uctívají, nýbrž štědře dává díky své milosti, jak uzná za dobré. Tak právě požehnal Jóbovi. Ano, Jób obstál v Božích očích. Avšak Boží požehnání, které mu Bůh dal, mu nebylo dáno jeho zásluhou, nýbrž skrze Boží milost.
Ale to největší, co Jób získal, bylo hlubší poznání Boha. Kniha Jób nás neučí, že když budeme uctívat a poslouchat Boha, nepřijde na nás nic zlého. Dokonce nevysvětluje ani to, proč je na zemi utrpení. Ukazuje na složitost a propracovanou preciznost Božího stvoření. Zve nás, abychom důvěřovali tomu, kdo tento svět stvořil. A to i v situacích, které jsou těžké, nerozumíme jim a klademe si otázku „Proč?“ Protože ať nám to dává smysl nebo ne, Bůh má vše pod kontrolou a zná smysl všeho. 

Matouš Pechman (Rada Odboru mládeže)

pondělí - 25. října Př 1,1-7

Moudrý není nafoukaný, rád se poučí 

Bude-li naslouchat moudrý, přibude mu znalostí, a rozumný získá schopnost. (Př 1,5) 

Tento týden začínáme otevírat starozákonní knihu Přísloví. Chceme se zde učit moudrosti, a to z velké části od krále Šalomouna. Dnešní oddíl, prvních sedm veršů, je úvodní preambulí. Říká nám, že na počátku cesty, na které získáme moudrost, se musíme pokořit v bázni před Hospodinem. „Počátek moudrosti je bázeň před Hospodinem.“ (v. 7)
Král Šalomoun měl v mládí velmi dobře nakročeno na cestu moudrosti. Když nastoupil jako mladý král na izraelský trůn, uvědomoval si, že nemá dost moudrosti ani zkušeností na to, aby mohl správně soudit lid a dovedl rozlišovat mezi dobrem a zlem. A proto, když mu Hospodin dal možnost požádat ho o cokoli, Šalomoun žádal o moudrost (1Kr 3,5-14). Jeho pokorná prosba se Hospodinu natolik líbila, že mu slíbil nejen moudré a rozumné srdce, ale i další věci, které Šalomoun nežádal. 
Nezaměňujme biblickou moudrost za schopnost vést učené intelektuální debaty. Jakkoli si vážíme vzdělání, přesto víme, že člověk může mít několik doktorátů z různých oborů, včetně filozofie nebo teologie, a přitom ještě nemusí mít moudrost k životu, k rozeznání, co je dobré a co zlé, ani hluboký vhled do duchovních souvislostí. Na druhou stranu vás někdy možná překvapí svou životní moudrostí „obyčejný“ zbožný člověk. 
Začíná to opravdu u naší pokory před Hospodinem. Pokorný člověk si je vědom limitů svých znalostí a vědomostí, a proto umí naslouchat, ptát se a hledat. Hledá moudrost nejen u moudrých lidí minulosti a současnosti, ale ptá se především Pána Boha. Vede s ním modlitební rozhovor, rozjímá nad Božím slovem, přijímá ho jako autoritu pro svá rozhodování, řídí se podle něho. Tady ta cesta moudrosti začíná a je třeba s tímto postojem prožít celý život. Škoda, že touto cestou moudrý král Šalomoun nešel až do konce. 

Pavel Coufal (Brno)

úterý - 26. října Př 1,8-19

Hříšné cesty jsou lákavé, ale končí ve zkáze 

Můj synu, kdyby tě lákali hříšníci, nepřivoluj! Takové jsou stezky všech, kdo za ziskem se honí; ten stojí své pány život. (Př 1,10 a 19)

„Reklama je navoněná zdechlina,“ prohlásil už před lety známý italský tvůrce reklam Oliviero Toscani, který se proslavil především reklamami pro… ale to je přece jedno. Lhostejno, kterou značku jeho fotky učinily známou (a je skoro jisté, že alespoň některou jste nejspíš někdy v životě viděli). Reklama funguje zvláštním způsobem. I když moc dobře víme, že neslouží k předávání informací o daném produktu, ale k nalákání zákazníka, stejně ji většina z nás alespoň někdy, alespoň někde, alespoň nějak podlehla. Ruku na srdce - copak vám se to nikdy nestalo? 
Takových věcí, u kterých víme nebo tušíme, že by bylo lepší nedat na první dojem, je rozhodně více - reklama je jen špička ledovce. Kniha přísloví takto varuje před hříchem. „Kdyby tě lákali hříšníci, nepřivoluj,“ zní dnešní varování. Vím to, moc dobře to vím. Ale někdy je tak „lákavé“ - myslet více na sebe, dovolit hněvu, aby dostal přednost před láskou, nad někým se pohoršit nebo zalhat tam, kde mě drobná lež ochrání. I drobná změna kurzu může ovšem na dlouhé cestě znamenat minutí cíle. 
Dnešní text volá k odvaze dívat se do hloubky lákavých nabídek, k demaskování obílených hrobů, k pohledu za horizont. Takové vidění zahlédne podstatu - sílu odpuštění a naděje nového života získaného Ježíšem. 

Lucie Endlicherová (Brno) 

středa - 27. října Př 1,20-33

Nepoučitelnost a bezbožnost plodí trpké ovoce 

Protože měli poznání v nenávisti a bázeň před Hospodinem si nezvolili, nedali na mou radu, každou mou domluvu znevážili, budou jíst plody své cesty, přesytí se svými plány. (Př 1,29-31)

Jsme lidé akce a reakce. Dnes a denně se o tom přesvědčujeme. Začneme-li upravovat jídelníček, po pár dnech s nadějí vstupujeme na váhu, očekávajíce změnu k lepšímu (nižšímu). Když se usmíváme, vyhlížíme úsměv zpět. Modlíme-li se, doufáme v Boží odpověď. 
Jsou situace v životě, ve kterých je ona akce a reakce pochopitelná a očekávatelná. A pak jsou místa, kde právě na tuhle zákonitost máme tendenci zapomínat. Nevěnuji se dlouhodobě svému partnerskému vztahu? A očekávám, že bude vadnout? Zapomínám se modlit? A počítám s tím, že pro mě rozlišení Božího hlasu bude zítra zase o kousek náročnější než dnes? Přemýšlím nehezky o sousedovi? A podivím se pak, když mě požádá o pomoc a mně se do ničeho nechce? 
„Jíst plody své cesty“ chceme především v případě dobrého. U svých selhání, hříchů a ztracení cesty tak nějak automaticky očekáváme, že Boží milosrdenství bude větší, hlubší a silnější než to, co se nám nepovedlo. Stojí za to upřít pozornost i k první části citovaných veršů. „Protože měli poznání v nenávisti a bázeň před Bohem si nezvolili…“ Jednoduchá rada, jak nelitovat toho, že mým pokrmem budou plody mé cesty. Jen správně volit, kam budu svou lásku a bázeň investovat. 

Lucie Endlicherová (Brno) 

čtvrtek - 28. října Př 2,1-22

Životní moudrost nepramení z množství poznání 

Neboť moudrost dává Hospodin, poznání i rozumnost pochází z jeho úst. (Př 2,6)

„Musíte být intelektuálem, abyste uvěřili takové hlouposti,“ prohlásil prý jednou George Orwell. „Žádný normální člověk by takovému nesmyslu nevěřil.“ A jakkoli to zní zvláštně, zkušenost to potvrzuje: Když dnes třeba přijede nějaký rádoby intelektuál na vesnici přednášet, že jsou víc než dvě pohlaví, místní prosté babičky si budou ťukat na čelo - ale na univerzitě, mezi vzdělanými lidmi, tam má šanci, tam mu to leckdo „zbaští i s navijákem“.
I ptali se vědci, čím že to je, a přišli na prazvláštní věc: Když člověk něco nastuduje, vzrostou jeho znalosti a s nimi vzroste i jeho sebevědomí. Oprávněně. Na složitý text z Bible se také půjdete raději zeptat svého kazatele než kopáče Franty. Jenže toto sebevědomí má sklon růst výrazně rychleji než skutečné znalosti, v tom je právě „zakopaný pudl“. Takový vzdělaný člověk pak mnohdy „přece něco ví“ a už si to vůbec neověřuje ani není ochoten naslouchat dobře míněným radám - a dokáže plácnout někdy až neuvěřitelnou hloupost.
Ačkoli je to podivné, moudrost a vzdělanost jsou dvě úplně rozdílné věci. Moudrost nezačíná u množství znalostí. Začíná naopak u pokory, když si člověk uvědomí, co všechno ještě neví, nezná, neumí, neviděl, neokusil a nepochopil. A začíná u bázně před Bohem - když mi Bůh například říká „nebudeš cizoložit“, tak to prostě nebudu dělat, i kdyby mi celé stádo hollywoodských herců a nabušených intelektuálů horem dolem tvrdilo, jak je to bezpečné, příjemné a já nevím co ještě.
Protože víte co? Bůh tu je přece jen o trochu déle než sebevzdělanější člověk a už tisíckrát viděl, jak si na podobných křivolakých cestičkách nejeden slavný vzdělanec ošklivě natloukl nos.

Lukáš Makovička (Brno)

pátek - 29. října Př 3,1-8
 
Celým srdcem důvěřuj Hospodinu 

Důvěřuj Hospodinu celým srdcem, na svoji rozumnost nespoléhej. Poznávej ho na všech svých cestách, on sám napřímí tvé stezky. (Př 3,5-6)

„Tvůj strýc není nemocný,“ přesvědčoval cestující evangelista Hnutí víry Johnyho, „on si jenom myslí, že je nemocný.“ Když pak za týden zase projížděl stejnou vesnicí, zajel se Johnyho přeptat, jak se daří strýčkovi. Ten se na něj ale jen divně podíval a ucedil: „Myslí si, že je mrtvý.“
Křesťané jsou mnohdy obviňováni z iracionální, nerozumné víry. Věříme v dědečka na obláčku, kterého jsme nikdy neviděli, rozum je podle nás „ďáblova děvka“ (Martin Luther) a vůbec - aby prý člověk mohl být křesťanem, musí být schopen něčemu uvěřit navzdory očividné skutečnosti podobně jako náš evangelista z úvodního vtipu.
Jenže ono není vůbec nerozumné „nespoléhat na svoji rozumnost“. Jen si vezměte, kolik hloupostí i nebezpečných myšlenek už lidský rozum za ta staletí obhajoval. Nehájil se snad nacismus i komunismus rozumem a argumenty? Nepoužívají snad leckdy právníci rozum, aby velmi vynalézavě ohnuli a překroutili právo? Nepotřebuje ho i obyčejný zloděj, aby se dokázal vlámat do zabezpečeného auta? Jsem rád, že rozum mám, a rád ho používám - ale také vím, že rozum bez morálky (ne, to není sprosté slovo) dokáže být opravdu „ďáblova děvka“.
A pak mám před očima tři generace naší rodiny, na kterých vidím, že „důvěřovat Hospodinu celým srdcem“ vůbec není nerozumné. Že dělat to, co nám Bůh v Bibli radí a přikazuje - i kdybychom tomu v dané chvíli třeba nerozuměli, podobně jako děti někdy nerozumí příkazům svých rodičů - není žádná slepá ani tupá víra. Je to důvěra v někoho, komu věřil můj děda a on ho nikdy nezklamal. Je to důvěra v někoho, komu věřil můj táta a on ho také nikdy nezklamal. Neudělal z nich boháče, ale nikdy jim nic nescházelo. A Bůh napřímil jejich stezky, udělal z nich ten druh lidí, jaký po jejich odchodu z tohoto světa upřímně oplakávají desítky a stovky milujících očí.

Lukáš Makovička (Brno)

sobota - 30. října Př 3,9-18

Ctíš Hospodina i ze svého majetku? 

Cti Hospodina ze svého majetku i prvotinami z celé své úrody! Bohatě se naplní tvé sýpky, moštem budou přetékat tvé kádě. (Př 3,9-10)

Tohle jsou verše, u nichž se některým lidem začnou pěkně rychle protáčet kolečka. „Buď jako Abraham,“ říkávají pak, „ten dal desátek Bohu a mrkej, jakého z něj Bůh udělal zazobance! Dáš Bohu a on se ti tisíckrát odplatí.“
Tak takhle to nefunguje.
Jak poznamenal jeden moudrý človíček, Kniha přísloví většinou pracuje s průměry. Není pravda, že žádný lenoch nikdy ničeho nedosáhne a že každý pilný človíček se bude mít dobře (Př 13,4) - vždycky tu budou výjimky. Ale v průměru to pravda je. Průměrně se pilní rozhodně mívají lépe než lenoši. A podobně se v průměru mívají štědří lidé (i finančně) lépe než lakomci, co by si pro pětník dali koleno vrtat.
Rozhodně je však zvláštní, jak nás tu chce Bible motivovat k dávání. Není to žádné: „Bububu, jak nebudeš dávat, přijde na tebe mor, zimnice, cholera a bída s nouzí.“ Ani se nesnaží vyvolávat vinu: „Když nedáváš, okrádáš Boha - jsi tedy jen sprostý zloděj a v pekle se na tebe už vaří voda.“
Naopak.
Bible říká, že se to vyplatí. „Pouštěj svůj chléb po vodě, po mnoha dnech se s ním shledáš.“ (Kaz 11,1) Říká, že se Bohu taková štědrost líbí a že ji odmění. Možná ne hned a možná ne nutně finančně. Ale Hospodin si pamatuje, které jeho ovečce jsme kdy vytrhli trn z finanční paty a jak jsme se starali, aby jeho služebníci nemuseli žít o chlebu a vodě a chodit v roztrhaném oblečení.
Pamatuje si - a odplatí.

Lukáš Makovička (Brno)

neděle - 31. října Př 3,19-35

Buď pohotový k pomoci potřebným

Neodpírej dobrodiní těm, kteří je potřebují, je-li v tvé moci je prokázat. Neříkej svému bližnímu: „Jdi a přijď zase a dám ti to zítra“, když to máš s sebou. (Př 3,27-28)

Milé sestry a milí bratři, dnešní téma o pomoci potřebným pro nás není aktuální pouze v době, kdy jsme ohroženi koronavirem, způsobujícím onemocnění Covid-19. Slovo Boží každému z nás přináší srozumitelně a konkrétně rady a napomenutí. Ve verši Př 3,21 je psáno: „Můj synu, ať toto ti nesejde z očí. Zachovej si pohotovost a důvtip.“ Osobně tomu rozumím tak, že pomáhat se musí ve správném čase, pohotově, protože opožděná pomoc častokrát již nic neřeší. Poskytnutí pomoci je často spojeno se slovem povzbuzení a k tomu je potřebí důvtip a moudrost. Boží rady a napomenutí nejsou nikdy samoúčelné. Mohu potvrdit ze svého života, že vedou k požehnání. 
Pomoc potřebným je spojena se zaslíbením: „To dá tvé duši život a milost tvému hrdlu. Tehdy půjdeš bezpečně svou cestou, tvá noha se neporaní. Ulehneš-li, nebudeš se strachovat, ulehneš a příjemný bude tvůj spánek.“ (Př 3,22-24)
V dnešní době buďme vděčni Pánu Bohu, že máme z čeho pomáhat druhým. Děkujme Pánu, že nás vede tou jedinou správnou a bezpečnou cestou, která vede k cíli. Děkujme za modlitby, které přinášejí do našeho života pokoj a naději. Prosme Pána za odpuštění naší lhostejnosti k našemu okolí. 
Pane Ježíši, pomoz mi, ať nezůstávám pouze u chtění a dobrého předsevzetí pomáhat potřebným.

Leopold Brückner (Brno)

pondělí - 1. listopadu Př 4,1-27

Čisté srdce ochrání od zlých činů 

Především střez a chraň své srdce, vždyť z něho vychází život. (Př 4,20-27)

Kniha přísloví je vlastně určená hlavně vám/nám dětem. Je jako kaleidoskop (kdysi se mu říkávalo krasohled). To je takové to kukátko s barevnými sklíčky, ze kterých se při otáčení z barevných sklíček skládají krásné a zajímavé barevné mozaiky, obrazce, pokaždé jiné a jinak zajímavé. Kniha přísloví je také taková. V něčem je mezi ostatními biblickými knihami unikátní. Potkávají se v ní příběhy velmi staré i ty současné, ale co je nejdůležitější, i ty naše. Jednoduchá zpráva nese důležité poselství. Je to vlastně pokračování toho, co měla dělat každá židovská rodina: připomínat si a předávat svoji zkušenost s Hospodinem a jeho zaslíbení pro ty, komu záleží na tom naplnit svůj život tím, co je dobré v Božích očích (Dt 6). Přísloví, to nejsou nějaké vtipné bonmoty, příkazy a zákazy. Kniha přísloví je výzva: snaž se pochopit, na čem v životě záleží. Pochopit to, co se ve škole neučí - že to, na čem nejvíce v životě záleží, je náš vztah s Bohem. Poznávat jej neznamená získávat o Něm informace, ale žít s Ním. Přestože je to kniha starozákonní, najdeme mnoho novozákonních odkazů, které nám Knihu přísloví připomínají. Určitě znáte Ježíšovo podobenství o dvou stavitelích a písničku Muž moudrý stavěl dům svůj na skále. Dobrým (moudrým) stavitelem je jenom ten, kdo se tím, co slyší, také řídí a podle toho jedná. Jenom to přináší dobrý výsledek. Chránit své srdce znamená především chránit svůj vztah s Bohem, stát o něj, rozhodnout se pro Něj. Člověk sám sebe ale jen těžko ochrání. Když dovolíme Bohu vstoupit do našeho života, stane se naším Ochráncem On sám. Na tom rozhodnutí všechno závisí. Znáte tu písničku? Ta je vlastně také z Knihy řísloví: „Doufej v Hospodina celým srdcem svým a na rozumnost svou se nespoléhej. Na všech cestách svých snaž se jej poznávat, On spravovati bude stezky tvé. Doufej v Boha, Hospodina, doufej v Pána, On spravovati bude stezky tvé!“ 

Petr Mrázek (Vsetín)

úterý - 2. listopadu Př 5,1-14

Cizí žena je svůdná, ale dovede do zkázy 

Ze rtů cizí ženy sice kape med a její jazyk je hladší než olej, nakonec je však hořká jako pelyněk, ostrá jak dvojsečný meč. (Př 5,1-3) 

Prvních devět kapitol Knihy přísloví se většinou slovy otce obrací na mladého muže na startu do života a otevírá před jeho očima svět, ve kterém bude žít. Vystavuje ho střídavě a opakovaně protichůdným obrazům, postavám a scénářům, mezi kterými si bude muset vybrat. To, jak si vybere, zásadně ovlivní nejen jeho budoucnost, ale všechno v jeho životě. To, že nevíme, jak se rozhodne, vtahuje i nás na jeho místo, abychom i my zkoumali své volby. V předchozích kapitolách (2. a 4.) je použit obraz cesty. Proti sobě stojí cesta moudrosti (cesta spravedlivých) a cesta svévolníků. Úzká a široká. Obě mohou být pro něj přitažlivé podobně jako ty dvě ženy, které usilují o jeho přízeň. Cíl každé z nich je jiný: jedné jde o jeho prospěch, druhé o jeho zkázu. Kdo je ta žena cizího muže? Skutečná moudrost otevírá oči: jde o mnohem víc - na naše cesty je zaměřena také Hospodinova pozornost. Moudrost neznamená mazaně prokličkovat životem, ale obstát před Hospodinem. Barvitý, negativní obraz ze života chce podpořit tu první nabídku. „Obklop se jí, vyvýší tě; oslaví tě, když ji obejmeš. Vloží ti na hlavu půvabný věnec, ozdobnou korunu ti předá.“(Př 4,8-9) „Proč by ses kochal, můj synu, v cizačce, proč bys v náručí cizinku svíral?“ (Př 5,20) Podobně v Kaz 7,26: „A přicházím na to, že trpčí než smrt je žena, je-li léčkou, je-li její srdce síť a ruce pouta. Kdo je Bohu milý, unikne jí, hříšník jí však bude lapen.“ Ta volba bude vypovídat. Namátkou třeba: Ž1 - „Blaze muži,..který si oblíbil Hospodinův zákon.“ Am 5,4 - „Toto praví Hospodin..dotazujte se mne a budete žít.“ A najednou je to sám Hospodin, kdo stojí před námi a ptá se na naši volbu. Ochutnávka z knihy Přísloví nás zve k hlubokému ponoru: „Kdo je tvou Moudrostí?“ 

Petr Mrázek (Vsetín)

středa - 3. listopadu Př 5,15-23

Raduj se ze své ženy

Buď požehnán tvůj zdroj, raduj se z ženy svého mládí, z milované laně, z líbezné srny; její prsy ať tě vždycky opojují, kochej se v jejím milování ustavičně. (Př 5,18-19)

To, co může vypadat jako zasvěcování syna otcem do životních peripetií, snaha předat osvědčené, ochránit od chyb, (které možná sám udělal), napřímit jeho životní cestu, aby zbytečně netápal a nekličkoval, míří dál. Téma synova vztahu k moudrosti - nebo i k nemoudrosti - jako vztahu muže a ženy, rezonuje s tématem, které se na půdě Starého zákona objevuje opakovaně, jako obraz vztahu Hospodina a Jeho lidu. Židovská tradice zařadila dokonce na šabat během Pesachu ke čtení v synagogách jeden z pěti svátečních svitků - Píseň písní. Považuje Píseň písní za alegorii vztahu Boha a Izraele a během Pesachu je tento vztah připomínán právě proto, že vysvobozením z Egypta Bůh projevil svou lásku k Izraeli a přiznal se k němu, jako se ženich přiznává ke své nevěstě. Je podobenstvím, které vyjadřuje hloubku vztahu Boha a společenství Izraele. „ Jak jsi krásná, přítelkyně moje, jak jsi krásná, oči tvé jsou holubice pod závojem, vlasy tvé jsou jako stáda koz, které se hrnou z hory Gileádu...“ „Celá jsi krásná, přítelkyně moje, poskvrny na tobě není.“ (Pís 4,1 a 7) Jako bychom slyšeli výzvu, jinak nám málo srozumitelnou: „ Budeš milovat Hospodina, svého Boha, celým svým srdcem a celou svou duší a celou svou silou.“ (Dt 6,5) Možná je to inspirující obraz, který také můžeme zaslechnout z Knihy přísloví, abychom o svém vztahu k Bohu zkusili přemýšlet i takto emotivně. 

Petr Mrázek (Vsetín)

čtvrtek - 4. listopadu Př 6, 1-19

Nepromarni čas dobrých příležitostí

Jdi k mravenci, lenochu, dívej se, jak žije, ať zmoudříš. Ač nemá žádného vůdce, dozorce či vládce, opatřuje si v létě pokrm, o žních sklízí svou potravu. (Př 6,6-8)

S výrokem o mravenci se mi vždycky vybaví vzpomínka na jeden večer u táboráku na letním táboře v Pusté Rybné. Bratři kazatelé Rudolf Petr a Vlastimil Pospíšil přišli z příšeří k ohni a beze slov se nám předvedli v krátké scénce jako ozbrojenec a pocestný (ozbrojenec měl v ruce velkou poklici na hrnec). Naším úkolem bylo najít biblický text, odkud scénka pochází. Myslím, že už ráno jsme to měli.
Zdánlivě nesourodá řada výroků překvapivě zapadá do obrazu představované Moudrosti. Společným jmenovatelem jednotlivých výroků je přesah přítomnosti do budoucnosti. Apel na rozpoznání důležitosti tohoto přesahu je právě tím, co dělá z Moudrosti - na rozdíl od ženy zlé, cizí, bláznivé (Kral.) - žádoucí životní doprovod. Je protipólem svůdné ženy, jejíž charakteristikou je především skrývání budoucnosti, následků přítomného jednání. Provokativní výrok o mravenci se týká všech, kdo nevědomě či vědomě zavírají před budoucností své oči (také 24,30-34). Moudrost zrcadlí víc než spojitost času. Vede nás k podstatě věcí. Tak jako začátek a konec času jsou dva konce jednoho provazu, tak je neoddělitelně spojen zárodek věcí se zralými plody. Dobrý strom - dobré ovoce. Výpověď o tom, co se Hospodinu příčí (v.16-19), ukazuje na to, co ohrožuje život člověka mnohem víc než lenocha jeho krátkozrakost. Je nejen výpovědí o Jeho nárocích na člověka, ale odkrývá Boží záměr s člověkem. To „On všechno učinil krásně a v pravý čas, a lidem dal do srdce i touhu po věčnosti.“ (Kaz 3,11) „Bože, zkoumej mě, ty znáš mé srdce, zkoušej mě, ty znáš můj neklid, hleď, zda jsem nesešel na cestu trápení, a po cestě věčnosti mě veď!“ (Ž 139, 23-24)
 
Petr Mrázek (Vsetín) 

pátek - 5. listopadu Dt 6, 1-25

Prevence ochrání před těžkými následky

Může si kdo shrnout do klína oheň a nespálit si šaty? Což může někdo chodit po žhavém uhlí, a nepopálit si nohy? Tak dopadne ten, kdo vchází k ženě svého druha; nezůstane bez trestu, kdo se jí dotkne. (Př 6,27-29) 

Kniha přísloví je trochu jako kaleidoskop. Ze stejných sklíček se opakovaně skládá podobný obraz, který jsme už viděli. Opakováním své řeči k synu naplňuje otec své poslání předávat zprávu o Hospodinových činech dalším generacím (Dt 6) a současně vyjadřuje naléhavost tohoto poselství. Vyzývá syna, aby obojí - učení i příkazy - spojil nerozlučně se svým životem. „Můj synu, poslouchej otcovo kárání a matčiným poučováním neopovrhuj. Budou ti půvabným věncem na hlavě a náhrdelníkem na tvém hrdle.“ (Př 1,8-9) „Neodvrhuj, můj synu, Hospodinovo kárání, neprotiv se jeho domlouvání.“ (Př 3,11) „Můj synu, na mé učení nezapomínej, ať tvé srdce příkazy mé dodržuje.“ (Př 4,1) (Podobně 5,1;6,20;7,1) Je to výzva samotného Hospodina: „Toto jsou přikázání, nařízení a práva, kterým vás Hospodin, váš Bůh, přikázal vyučovat, abyste je dodržovali v zemi, do níž táhnete a kterou máte obsadit.“ (Dt 6,1) Spojená se smlouvou a přikázáními vydanými na Chorébu (Dt 5), ale také se zaslíbením. Učení a příkazy - pro židy Tóra a micvot - jsou výrazem spojení nejen Hospodina a Moudrosti, ale i požehnání. Pro člověka je Hospodinova řeč světlem - „Vždyť příkaz je světlem a vyučování osvěcuje, domluvy a kárání jsou cesty k životu“ (Př 6,23) - a projevem Boží milosti a darem: „Neboť koho Hospodin miluje, toho napomíná tak jako otec syna, jehož má rád.“ (Př 3,12; STP) Pro židy je Tóra souvislým vyprávěním, které začíná stvořením světa a končí smrtí Mojžíše předtím, než Židé vstoupí do Kanaánu. To, oč tu běží, je, aby se syn - a tedy i my, ty a já - stal součástí, pokračováním Božího příběhu, abychom byli do něj zahrnuti. Aby se náš život stal celoživotním nasloucháním Hospodinu. „Okuste a uzříte, že Hospodin je dobrý.“ Kniha přísloví tě zve na Hospodinovy cesty. Buď i ty pokračováním Božího příběhu. 
 
Petr Mrázek (Vsetín)

sobota - 6. listopadu Ž 73, 1-17

I silné osobnosti selhávají v oblasti sexu

Ať tvé srdce nesejde na její cesty, na její pěšiny se nedej zavést. Mnohé už sklála, přivedla k pádu, všichni, i ti nejzdatnější, byli od ní zavražděni. (Př 7,25-26)

Cizí žena (žena cizího muže) obchází první část Knihy přísloví prakticky od samého začátku. Vypadá to skoro tak, že kdyby jí nebylo, nebylo by co řešit. Prostor, kterého se jí dostává, je snad srovnatelný jen s její sokyní - Moudrostí. Po krátkých upozorněních (Př 2,16-19; 5,3-5; 6,24-29) vrcholí její představování barvitým obrazem, který otec předkládá synovi. Příběh nerozumného mladíka by mohl být antipísní Písně písní. V celém dosavadním líčení se obě snaží získat přízeň, zvou k sobě ( Př 7,15nn; Př 9,14nn a Př 8,34; 9,1-6). Je pravda ovšem, že ta druhá nabízí vodu kradenou a chléb pokoutní (Př 9,17). To co dělá, je zpřítomněním toho, co Hospodin nenávidí: „Přezíravé oči, zrádný jazyk, ruce, které prolévají nevinnou krev, srdce osnující ničemné plány, nohy rychle spěchající za zlem, křivý svědek, který šíří lži, a ten, kdo vyvolává mezi bratry sváry.“ (Př 6,16-19) Syn v tom může nepochybně slyšet nejen rezonující Desatero, ale i opakování podvodné nabídky z Ráje. Zdá se, že aktéři jsou čtyři. Mladík, svádějící žena, její nepřítomný manžel a Moudrost. Oč tu běží? Proč je trestán mladík, když ten, kdo tady přináší zlo, je ta žena? Pomyslným pátým aktérem tohoto příběhu je nevěra. Možná právě v tomto zrcadle má syn zahlédnout sám sebe. Pokud opustí Moudrost, bude jako nevěrná žena. (Podobně to slyší Izrael v Jer 3 a Oz 1 a 4.) Vstoupí na stejnou cestu svévole, spojí s ní svoji cestu. Nejsilnějším apelem tohoto obrazu je ale to, že v životě může jít na každém kroku o život. Jde o to pochopit to a podle toho se zařídit. Přidržet se Toho, který vede k životu. Pravého poznání se člověku dostává od Hospodina, ne pokoutně od Ďábla. Výstižně to říká žalmista: „Přemýšlel jsem, jak se v tom všem vyznat, nesnadné se mi to zdálo. Teprv když jsem vstoupil do svatyně Boží, pochopil jsem, jaký vezmou konec.“ (Ž 73,15-17) Podobný zápas vede i Jób. A o toto porozumění jde Knize přísloví. A je jedno, jaký převlek na sobě právě ta „žena“ má.
 
Petr Mrázek (Vsetín)

nedělě - 7. listopadu J 1, 1-18

Boží bázeň vede k rozpoznání a odmítnutí hříchu 

Já, Moudrost, bydlím s chytrostí, nalézám obezřetné poznání. Bázeň před Hospodinem znamená nenávidět zlo; nenávidím povýšenost, pýchu, cestu zlou, proradná ústa. U mne je rada i pohotová pomoc, jsem rozumnost, u mne je bohatýrská síla. (Př 7,12-14)

Vnější podobnost věcí nám často brání porozumět jejich rozdílné podstatě. Vnímání moudrosti není výjimkou. Tradiční ukázkou moudrosti je příběh Šalomounova rozsouzení sporu dvou žen o dítě (1.Kr 3,16-27). Je otázkou, zda to, čeho jsme svědky, je náhlá Šalomounova genialita podobná Samsonově síle, nebo spíše Duch Hospodinův, který se projevuje v jeho jednání. Biblická moudrost je jiná. Není jen předvídavostí nahlédající za horizont, ani „šalamounským řešením“, kdy se „vlk nažere a koza zůstane celá“. Přímá řeč obou postav (kap. 7 a 8) je výrazem toho, že každá z nich je něčím hlasem. Po celou dobu je Moudrost hlasem, slovem Hospodinovým. Odhaluje Hospodinův záměr s člověkem. Moudrost je Hospodinovými ústy. Možná právě ta paralela Moudrosti s Hospodinovým slovem může být pro nás nosná. Hospodin tvoří od počátku slovem. Boží moc vstupující do srdce člověka má moc ochránit naše životy: „Neboť moudrost vejde do tvého srdce a poznání oblaží tvou duši.. ochrání tě před zlou cestou..před cizí ženou.“ (Př 2,10) Tóra - Hospodinovy výroky a činy - jsou pro rabíny „ ecchajim“, stromem života. „Stromem života je těm, kdo se jí chopí, blaze těm, kdo se jí drží.“ (Př 3,18) Moudrost je Hospodinovým Duchem. Jeho promluvení vdechuje život. Moudrost je spíše označení vztahu než stavu (prof. Heller). To, co se nám jeví jako moudré, je spíše ovocem toho vztahu. Výsledkem hledání a odpovídání, dotazování se na Hospodinův záměr. Souzněním s Ním. Je-li Moudrost Hospodinovým slovem, výrokem, pak lidským protějškem je naslouchání, přijetí Jeho úradku. „Moudrost“ ze strany člověka je spíše vírou, rukou vztaženou k Hospodinu, než rukou svírající nedotknutelnou pravdu. Je vědomím závislosti na Hospodinu i vědomím toho, co je dobré v Jeho očích Ale jenom setkání s Hospodinem otevírá člověku oči. Nepřekonatelně o tom svědčí zejména druhá polovina knihy Jób. Od svých otázek (kap. 21-31), přes slova Elihu (kap. 33-37) a přes řeč Hospodinovu (kap. 38-41) dochází Jób k vyznání: „Uznávám, že jsi všemocný a že nic nepřekazí tvé úmysly. Dosud jsem o tobě jen slýchal pověsti, teď tě však na vlastní oči spatřuji. Proto se pokořuji - v prachu a popelu činím pokání!“ (Jb 42,2-6) Na počátku je Slovo. Moudrost otevírá oči. Boží mluvení je dar. Jeho ovocem je víra. 
 
Petr Mrázek (Vsetín)
 
pondělí - 8. listopadu Př 9,1-18

Napomenutí hloupý odmítá, moudrý ho ocení

Nedomlouvej posměvači, aby tě nezačal nenávidět. Domlouvej moudrému a bude tě milovat. (Př 9,8)

Biblická Kniha přísloví nám otevírá svět myšlení starověkého Orientu. Právě zde byl žánr mudroslovné literatury velmi populární. A přestože je kulturní okruh té doby a regionu dnešní době dosti vzdálený, židovské náboženství nás s ním prostřednictvím textů Starého zákona spojuje. Kniha přísloví zachycuje moudrost národa, který věří ve stejného Boha jako my dnes. 
Jak vypadá moudrost podle starozákonních měřítek? Ne jako dar vytvářet velké intelektuální konstrukce; staří Židé chápali moudrost prakticky, jako schopnost žít správným životem podle Božích představ a měřítek. Moudrost je jedna z Jeho vlastností. V deváté kapitole Přísloví zosobňují moudrost a hloupost dvě ženy, které jako v reklamní kampani lákají nové klienty. Jak důvěrně známá je charakteristika paní Hlouposti, která je „halasná, prostoduchá, vůbec nic nezná.“ (Př 9,13) Nemůžeme nevzpomenout jednu moudrost 20. století: „Problém dnešního světa je, že hlupáci jsou si skálopevně jistí, ale lidé inteligentní jsou plní pochybností.“ Moudrý člověk si uvědomuje své slabosti, nechá se od paní Moudrosti pozvat a nasměrovat na cestu rozumnosti. Pošetilý člověk neví, že není moudrý, poučení odmítá a zůstává na cestě halasné a prostoduché paní Hlouposti, která ovšem vede do zkázy. 
Četná přísloví bývají připisována králi Šalamounovi, považovanému za ztělesnění moudrého člověka, na jehož úspěšné vládě se projevují plody moudrosti. Ale ani tento moudrý a bohabojný muž se nevyhnul selháním. Tím více hrozí něco takového nám, kteří máme do Šalamouna daleko. Řádky starověké biblické knihy Přísloví jsou aktuální i dnes. Odhoďme halasnou prostoduchost, nechme se pozvat paní Moudrostí, nechme se poučovat Boží moudrostí na stránkách Písma.

Miroslav Franc (Litoměřice)

úterý - 9. listopadu Př 10,1-12

Jazyk může být nástrojem požehnání i zla

Ústa spravedlivého jsou zdrojem života, kdežto v ústech svévolníků se skrývá násilí. (Př 10,11)

Bůh do člověka při jeho stvoření vložil schopnost vyjádřit názory a myšlenky. Už jenom pouhý postoj těla nebo gestikulace rukama dokáží sdělit, co se odehrává uvnitř člověka. Řeč promluvená skrze ústa to dokáže ještě silněji. Každý den jsme svědky toho, jak k nám někdo promlouvá nebo my k někomu jinému: rodiče promlouvají k dětem, kazatelé k členům sboru, hlasatelé k posluchačům a divákům, politici ke svým voličům (nebo oponentům). Každý jako by chtěl předat něco ze svých myšlenek svému okolí.
Je důležité si uvědomit, že na prvním místě vůbec nejde o slova samotná - to už je jen výsledek něčeho jiného a hlubšího. A tím je buď spravedlnost na straně jedné, nebo svévole na straně druhé. Slova, ať už se to řečníkovi líbí, nebo ne, odkrývají vnitřní stav jeho duše a mysli. 
Nehleďme však jen na druhé. Zkusme se podívat sami na sebe a na to, co o nás vypovídají naše vlastní slova, která mluvíme. O čem svědčí témata, která s druhými probíráme? Jsou to jen povrchní řeči? Nebo je v nich něco víc? 
Což uchopit slovo „ústa spravedlivého jsou zdrojem života“ jako zaslíbení? Pokud jsme uvěřili v Ježíše Krista, jsme ospravedlněni. 2Kor 5,21 říká: „Toho, který nepoznal hřích, kvůli nám ztotožnil s hříchem, abychom v něm dosáhli Boží spravedlnosti.“ Jsme-li tedy z Boží milosti spravedliví, pak máme zaslíbení, že naše ústa mohou být zdrojem života. Když druhým lidem kolem nás přiblížíme evangelium, dobrou zprávu o spasení, které je v Ježíši Kristu, pak naše ústa budou vpravdě zdrojem života!

Petr Štecha (Litoměřice)

středa - 10. listopadu Př 10,13-21

Nerozvážné řeči působí hřích

Kdo skrývá nenávist za zrádné rty, i ten, kdo šíří pomluvy, je hlupák. Mnohomluvnost nezůstává bez přestoupení, kdežto kdo krotí své rty, je prozíravý. (Př 10,18-19)

Asi se s tím setkal každý z nás: „Věděl jsi o tom, že bratr XY…“ „Slyšel jsem, že sestra XY …“ „Je to zaručená zpráva...“ Mluvení o druhých bez druhých s dojmem, že máme správné informace, a hlavně s potřebou naše dojmy předat někomu dalšímu. Takto velmi snadno a také velmi často vznikají pomluvy. Mohou se týkat jednoho člověka, ale mohou se vztahovat také k celé skupině lidí. Pokud se podobné klevetění nezastaví včas, mívá to rozkladné účinky na mezilidské vztahy i na sborové společenství.
Pomluva je jako zubní pasta vytlačená ven z tuby - zpět už ji nedostanete. Žije dál svým životem a najdou se i lidé, kteří ji rádi vylepší o své pohledy. Přitom se vždy nemusí jednat o zlé úmysly hned na počátku - stačí pouhá mnohomluvnost, když mluvíme více, než by bylo vhodné. Přestoupení se pak dostaví jako nevyhnutelný důsledek. Co jsme vyslovili, už zpátky nevrátíme.
Na nerozvážné řeči je jediný lék - krotit své rty. Že je to činnost důležitá a nesnadná, je zřejmé z textů jak Starého tak i Nového zákona. Zvláště apoštol Jakub ve třetí kapitole svého listu varuje před ničivým působením nezkroceného jazyka.
Jak ale můžeme svůj jazyk dostat pod kontrolu? Jsou dvě věci, které je třeba udělat: za prvé mít posvěcené srdce - protože čím srdce přetéká, to ústa mluví. A za druhé: vydávat své údy - a tedy i jazyk - k ukřižování: „Víme přece, že starý člověk v nás byl spolu s ním ukřižován, aby tělo (opět: i jazyk) ovládané hříchem bylo zbaveno moci a my už hříchu neotročili.“ (Ř 6,6)

Petr Štecha (Litoměřice)

čtvrtek - 11. listopadu Př 10,22-32

Opravdové požehnání je prosté trápení

Hospodinovo požehnání obohacuje a trápení s sebou nepřináší. (Př 10,22)

Už jste slyšeli úsloví: „Pán Bůh ti to oplať na dětech?” Již několikrát jsem zaslechl odpověď: „Jen to ne!” Uvědomujeme si totiž, že s dětmi přichází spousta radostí, ale neochvějně k nim patří i starosti, kterým se nelze vyhnout. 
Dnešní text říká, že když Bůh žehná, pak bez jakýchkoliv „vedlejších účinků“, jakými mohou být starosti a trápení. Hospodinovo požehnání obohacuje naše tělo, ducha i duši. Když se ve Starém zákoně mluvilo o požehnání, vždy to bylo něco, o co lidé usilovali. Jákob dokonce, aby získal požehnání od svého otce Izáka, neváhal podrazit svého bratra Ezaua (Gn 27). Došlo to dokonce tak daleko, že Ezau kvůli ukradenému požehnání začal svého bratra nenávidět. Bylo to proto, že Ezau o požehnání, které mu právem náleželo, přišel. A Izák mu ho již nemohl dát. Trvalo několik let, než Ezau Jákobovi dokázal odpustit. 
S Bohem je to jiné. On nemá omezený počet požehnání. Nemá jen malou zásobu, kterou po rozdání vyčerpá. On je všemocný a milující a má dost požehnání pro všechny, kteří o něj stojí. To ale není jedinou podmínkou. Bůh své požehnání vylévá na ty, kteří jsou toho hodni. Na ty, kteří mají, jak je psáno v Žalmu 24, čisté ruce, ryzí srdce a hledají Ho a dotazují se na Jeho vůli. 
O takové požehnání určitě všichni stojíme. Je přece úžasné vědět, že nás náš Pán miluje a své požehnání hojně vylévá na své milované. Jen si vzpomeňte na Joba, jak mu Bůh nakonec požehnal (Jb 42).

Tomáš Vachutka (Litoměřice)

pátek - 12. listopadu Př 11,1-13

Věrný přítel nezneužije důvěrné přátelství 

Utrhač, kudy chodí, roznáší důvěrnosti, kdežto kdo je duchem věrný, ukryje to. (Př 11,13)

Dnešní text mluví o něčem, co bychom mohli označit jako „drby“. Je zajímavé, kolikrát se v Bibli píše o jazyku a jeho použití. V Novém i Starém zákoně můžeme číst hodně o tom, jak slovo povzbuzuje, nebo naopak ubíjí (Př 12,18), a jak je jazyk mocný nástroj (Jk 3,5). 
Také tento text se dotýká našeho zacházení s naším jazykem. Konkrétně je řeč o odpovědném jednání a jeho následcích. Přísloví rozděluje lidi do dvou kategorií. Na ty, kteří vědí, kdy pomlčet a uchovat tajemství, a na ty, kteří to neumí. Asi se shodneme, že když nám někdo svěří tajemství, měli bychom je uchovat. Jak často se nám to ale nedaří? A jaké jsou následky? 
Už se vám někdy stalo, že vaše tajemství někdo prozradil? Často můžeme svými slovy ublížit těm, kteří nám tajemství svěřili, nebo těm, kterým tajemství prozradíme. Jaké jsou potom důsledky? Můžeme ublížit svým bližním. Má to ale důsledek i pro nás. Pokud budeme roznášet tajemství svých bližních, budeme pro ně nezodpovědní a nedůvěryhodní. Tím narušíme blízký přátelský vztah, který je právě na důvěře založen. 
Můžeme slyšet spoustu vtipů o ženách, které neudrží jazyk na uzdě, ale tento problém se zdaleka netýká jen jich. Stejný problém mají často i muži. Jako křesťané častokrát vynášíme tajemství o druhých a skrýváme to za zájem a náměty na modlitby. 
Jak se tedy zachovat odpovědně? Pokud někdo začne větou: „Toto je tajemství a nikomu to neříkej,” pak máme vždycky svobodu se rozhodnout jeho tajemství nevyslechnout. Když už nám ale někdo tajemství svěří, měli bychom je opravdu udržet. Pokud je to něco příliš těžkého k unesení, můžeme to předložit Bohu - On nám s tím pomůže.

Tomáš Vachutka (Litoměřice)

sobota - 13. listopadu Př 11,14-21

Milosrdenství přináší požehnání, tvrdost potíže

Muž milosrdný činí dobře i sám sobě, kdežto nelítostný drásá i vlastní tělo. (Př 11,17)

Při studování Přísloví mám v mysli větu „Jak se do lesa volá, tak se z lesa ozývá.“ Určitě tuto moudrost všichni známe. Rodiče nám říkali: „Chovej se slušně, ono se ti to vrátí. Jednej s druhými tak, jak by sis přál, aby druzí jednali s tebou.“ Na jiném místě Kniha přísloví říká: „Pouštěj svůj chléb po vodě, až ho budeš potřebovat, vrátí se k tobě.“ Když budeš druhým činit dobře, je to požehnáním nejen pro druhé, kterým sloužíš a pomáháš, ale prospívá to i tobě samotnému.
Také jsem v mládí slýchal: sdílená radost dvojnásobná radost, sdílená starost poloviční starost. Kdo s druhými jedná tvrdě, nelítostně, bez milosrdenství a odpuštění, škodí sám sobě, nejen svému okolí. Jeho srdce ztvrdne, takže samo nedokáže přijímat od druhých pomoc, odpuštění nebo milosrdenství. Jeho vlastní tvrdost se obrací proti němu. 
Jsem vděčný Bohu za východisko. Bůh nám ve své milosti dal řešení. Jako nemocný člověk může být vyléčen, tak můžeme i my dojít k proměně našeho srdce a změně našeho myšlení, a to skrze našeho Pána Ježíše Krista. „Kdo je v Kristu, je nové stvoření. Co je staré, pominulo, hle, je tu nové!“ (2Kor 5,17) Naše tvrdé, sobecké a nemilosrdné srdce může být uzdraveno, když se mu dostane odpuštění. Potom přestaneme svou svévolí a nepoddajností a neochotou ubližovat druhým a zároveň také sami sobě. 
Potvrzuje to i následující verš: „Svévolníka výdělek z jeho práce zklame, kdežto kdo rozsévá spravedlnost, má mzdu jistou.“ (Př 11,18) Budoucnost bez Boha neslibuje nic pozitivního. Kdo svůj život otevře Božímu uzdravení, odpuštění a milosti, dostane se mu odměny - „mzdy“ - v podobě věčného života. Je to určitě lepší, než zatvrzelostí ničit sám sebe a nakonec dospět do věčné záhuby. Je lépe obrátit se k Bohu a patřit mezi „potomstvo spravedlivých“ (verš 21).

Jiří Görg (Litoměřice)

neděle - 14. listopadu Př 11,22-31

V bohatství není žádná životní jistota

Kdo doufá ve své bohatství, padne, kdežto spravedliví budou rašit jako listí. (Př 11,28)

Všichni bychom se chtěli mít lépe, je to tak? A těm, kteří jsou bohatí, to někdy nepřejeme. Mohl bych teď psát o tom, jak je bohatství nejisté a že bohatí lidé mají často velký strach, aby o své bohatství nepřišli. Mohl bych vám také vyprávět, jak se lidé psychicky hroutí, když o své materiální bohatství přijdou. Z praxe realitního makléře jich několik znám. 
O těchto příbězích však psát nebudu. Tento verš je o důvěře a o tom, v co doufáme. Máme tu dva příklady - boháče a spravedlivého.
Pojďme se podívat na boháče. Svoji důvěru složil v bohatství. To mu zřejmě poskytlo dobré sociální postavení, možná dost přátel, možnost dělat, si co chce, rozhodovat o svém životě a snad mu to dalo i určitou moc. Možná to došlo i tak daleko, že si boháč myslel, že svojí pílí, prací a moudrostí může ovlivnit nejen svůj život, ale i životy ostatních. Takový člověk jistě padne.Nejenže to říká tento verš, ale mnohé zkušenosti to potvrzují. A tak tito lidé padají a vstávají a zase padají a píší o tom knihy, jak se vyhrabali z krachu své firmy a teď jsou na tom lépe. To, že znovu padnou, se už v jejich knihách nedočteme. A tak inspirují mnoho lidí, aby do koloběhu pádů a vstávání naskočili i oni. 
A co ten spravedlivý? O něm není napsáno, zda je bohatý, či chudý. Je napsáno, že je spravedlivý. Jeho sociální a finanční poměry se zde neřeší, ono na nich totiž vůbec nezáleží. Při čtení Knihy přísloví se o tomto spravedlivém dozvíme spoustu informací. Tou hlavní je, že svou důvěru složil v Boha. A tak nemusí padat a vstávat a hnát se za vyššími zisky, lepším postavením a nabytím moci. Je v klidu. Bude se zelenat jako listí. Jako list, který je na zdravém stromu s dostatkem vláhy. 
Můžeme být i my těmi spravedlivými? Ano, můžeme. Přestaňme spoléhat na svoje schopnosti, talenty, výplaty či výdělky či na druhé lidi. Vložme svou důvěru v Boha, v něm máme životní jistotu. A nezáleží na tom, jestli se nám daří dobře nebo špatně. 
„Svěř Hospodinu své počínání a tvé plány budou zajištěny.“ (Př 16,3)

Marek Foltýn (Litoměřice)

pondělí - 15. listopadu Př 12,1-9

Napomenutí prospívá k růstu

Kdo miluje napomenutí, miluje poznání, kdežto kdo domluvy nenávidí, je tupec. (Př 12,1)

„Miluji napomenutí!“
Říkáte si to často? Většina z nás asi ne. Napomenutí totiž zpravidla moc nemusíme.
Být konfrontovaný s vlastními chybami a nedostatky může být zraňující a ponižující. A být na straně napomínajícího je často stejně nepohodlné. To ale neznamená, že bychom se tomu měli vyhýbat a schovávat se za pohodlné mlčení. Dávat si upřímnou zpětnou vazbu je náročné, ale vyplatí se to. A proto bychom to měli náležitě trénovat a učit se mluvit k sobě pravdivě, na rovinu a přitom laskavě. Je výzvou budovat společenství, kde jsou si lidé oporou a dokáží dávat i snést vzájemné usměrnění.
A k čemu všechna tahle dřina? Vede k poznání.
Druzí nás mnohdy vidí lépe, než se vidíme my sami. Nastavují nám duševní zrcadlo a mohou odhadnout nebezpečí, slabá místa, ale i potenciál v našich životech. A jejich drobná upozornění a povzbuzení jsou směrovkami na naší cestě ke zralosti. Mohu se tak lépe poznat, pochopit situace, ve kterých stojím, a stát se cílevědomější a rozhodnější.
Tak si buďme navzájem strážci a budovateli a ptejme se: „Jak mě vidíš? Jak se mi v tomhle vede?“
A zda se pak daným napomenutím budeme řídit, nebo ne, to už je na nás.

Daniela Kucová (Mozaika Plzeň)

úterý - 16. listopadu Př 12,10-20

Jazyk moudrých hojí

Někdo tlachá, jako by probodával mečem, kdežto jazyk moudrých hojí. (Př 12,18)

Překlad Bible21 překládá „tlachání“ jako „unáhlené řeči“. Ty bodají jako meče. Kolikrát jsme něco vyhrkli a v tu chvíli jsme věděli, že je to špatně. Možná jsme byli příliš kritičtí, tvrdí, nepoužili vhodná slova nebo třeba jen pro naše slova nezvolili správnou chvíli. Nebojme se v našem dnešním uvažování o jazyku myslet i na podobně rizikové druhy komunikace, jako jsou například emaily či všelijaké příspěvky na sociálních sítích. Jak nesnadné je vzít zpět „unáhlená“ slova, vzkazy, komentáře. Následují rozpaky, omluvy, vysvětlování. Ale rány nebo jizvy mnohdy zůstávají.
Jazyk moudrých hojí. Mluvme slova milosti, žehnejme (svolávejme dobro), povzbuzujme, oceňujme, podpořme svými slovy v druhých to dobré. Uprostřed všelijakého stěžování si, kritiky a pomluv buďme jiní. Ať je náš jazyk lékem, ať naše slova hojí. Boží slovo nás zve: „Konečně, bratří, přemýšlejte o všem, co je pravdivé, čestné, spravedlivé, čisté, cokoli je hodné lásky, co má dobrou pověst, co se považuje za ctnost a co sklízí pochvalu.“ (Fp 4,8) A čím srdce přetéká, to ústa mluví. Mluvme pravdivě, čestně, spravedlivě a čistě. Kéž by naše slova probouzela v naštvaných lidech lásku, v lidech lhostejných dobro, v těch škodolibých ctnost a v nespokojencích chválu a vděk. Možná si nejsme jisti, zda naše slova budou mít takovou moc. Nechme se ujistit dalším příslovím: „V moci jazyka je život i smrt.“ (Př 18,21) Jazyk je mocný nástroj. Jakub ho přirovnává k ohni a varuje. My dnes čteme o jazyku moudrých. „Moudrost shůry je především čistá, dále mírumilovná, ohleduplná, ochotná dát se přesvědčit, plná slitování … bez předsudků a bez přetvářky.“ (Jk 3,17) Nechť je takový i způsob, jakým mluvíme.

Daniel Kuc (Mozaika Plzeň)

středa - 17. listopadu Př 12,21-28

Moudrý je zdrženlivý v řeči

Chytrý člověk poznání skrývá, kdežto srdce hlupáků pošetilosti provolává. (Př 12,23)

Přísloví nás dnes zve k jisté zdrženlivosti v řeči. Nejde jen o to, neříkat hlouposti, neprovolávat pošetilosti, ale i o schopnost zdržet se říkat vše, přestože by se jednalo o poznání, tedy o pravdivé a užitečné informace. „Mnohomluvnost nezůstává bez přestoupení, kdežto kdo krotí své rty, je prozíravý.“ (Př 10,19) Taková mnohomluvnost může mít řadu podob. Asi většina z nás zná typ člověka, který může být sice laskavý člověk a dobrý společník, ale víte, že to, co před ním řeknete, neudrží v tajnosti. Pokud takovému člověku něco řeknete, jako byste to řekli celému sboru. Nedokáže se uhlídat, nedokáže to udržet v sobě. Mnohomluvnost je typická i pro takové ty „všechno vím, všechno znám“. A možná skutečně vědí a znají, ale ostatní se v jejich blízkosti pro ten proud informací, znalostí a dobrých rad mohou cítit poníženi a odstrčeni. Dalším projevem mnohomluvnosti je ono „co na srdci, to na jazyku“. Většinou jsme rádi, když nám blízcí lidé dokážou otevřít svá srdce a dát najevo své nadšení, či zklamání. Jsou ale tací, kteří své okolí neustále zahrnují podrobnými informacemi o každém hnutí své mysli, o každé své drobné radosti, či smutku, o každém úspěchu i selhání. A tady nás Přísloví brzdí: „U pošetilce se jeho hoře pozná týž den, kdežto chytrý přikryje hanbu.“ (Př 12,16) Zastavme se ještě u jednoho pokušení k mnohomluvnosti. Mám na mysli situace, kdy dostaneme šanci sdílet naše duchovní zkušenosti, nebo dokonce samotné evangelium s hledajícím člověkem a jsme k nezastavení. Ale i tady platí Pavlovo „raději řeknu pět slov srozumitelně než tisíce slov ve vytržení.“ (1K 14,19) Modleme se dnes za skutečnou moudrost, jak se podobným nešvarům jazyka vyhnout, jak umět být ve správnou chvíli zdrženlivý v řeči a stát se tak pro lidi kolem nás požehnáním.

Daniel Kuc (Mozaika Plzeň)

čtvrtek - 18. listopadu Př 13,1-12

Dlouhé čekání a splněná touha

Dlouhým čekáním zemdlívá srdce, kdežto splněná touha je stromem života. (Př 13,12)

Každý člověk potřebuje čas od času zažít úspěch. Nemusí to být hned nějaká veřejná sláva, může to být i velmi osobní a soukromá drobnost, ale onu zkušenost, že se prostě něco podařilo, nutně potřebujeme. Splněná touha je stromem života. Pokud se věci dlouhodobě nedaří a neúspěch střídá neúspěch, přestáváme doufat, věřit, pochybujeme o Bohu, o nás samotných, přestáváme si sami sebe vážit, přestáváme se snažit. Věci se nedaří, změna v nedohlednu a my cítíme zmar. Často o to větší, že se nám zdá, že jsme na to sami. Nabízí se zahořknout, hledat viníka, vzdát to nebo sáhnout po nějaké nelegitimní zkratce ke splnění naší touhy. Jistě, někdy je k tomu, abychom zažili úspěch, nutná změna. Něco jednoduše děláme špatně. Ale jsou i situace, kdy nám nezbývá než čekat - čekat a vydržet, i když srdce zemdlívá.
Před očima mám Káleba, který stojí na prahu Zaslíbené země a nárokuje si čtyřicet pět let starý slib od Boha: „Nuže hle, Hospodin mě uchoval naživu, jak přislíbil. Čtyřicet pět let uplynulo od chvíle, co Hospodin takto promluvil … je mi už osmdesát pět let. Ale ještě dnes jsem právě tak silný jako tenkrát. Snad bude Hospodin se mnou a podaří se ...“ (Joz 14,10-12) Dlouhých čtyřicet pět let. Jak dlouho čekám já? Židé v diaspoře se každý rok znovu a znovu po staletí zdraví o svátcích Pesach pozdravem: Le-šaná habá bi-Jerušalajim! (Příští rok v Jeruzalémě!) Trvá to už staletí, ale splnění jejich touhy po návratu domů mají stále přímo před očima. Vydržet ještě jeden rok, vydržet ještě jeden den. Tak příští rok v Jeruzalémě!

Daniel Kuc (Mozaika Plzeň)

pátek - 19. listopadu Př 13,13-25
 
Kým se nechám ovlivňovat

Kdo chodívá s moudrými, stane se moudrým, kdežto tomu, kdo se přátelí s hlupáky, se povede zle. (Př 13,20)

Nežijeme ve vzduchoprázdnu. Jsme součástí společenství a lidé kolem nás nám neustále něco nabízejí, něco po nás chtějí, o něčem nás přesvědčují. A nejsou to jen obchodníci nebo politici, ale třeba i sousedé, kolegové z práce či kamarádi ze školy. Může to být nepříjemný tlak, nebo naopak lákavé pokušení. Přísloví nás varuje: „Přátelit se s kdekým je ke škodě.“ (Př 18,24) Jistě, na prvním místě jde o varování nenechat se někým k něčemu hloupému přesvědčit, nenechat se vtáhnout do nějakých pošetilostí. Ale mysleme na to, že toto vzájemné ovlivňování může být i mnohem nenápadnější. Ono prostě stačí s druhými jen být, trávit s nimi čas. A lidé kolem nás, ať chceme, či ne, nás ovlivní. Často víc, než by nám bylo milé. Je někdy až úsměvné, jak jsou si lidé z určitých skupin podobní, nejen jaké mají názory, ale i jak mluví, jaká volí slova, gesta.
V tom pozitivním slova smyslu to nádherně prožili učedníci, když zareagovali na Ježíšovo pozvání, aby prostě byli s Ním. „Ustanovil jich dvanáct, aby byli s Ním …“ (Mk 3,14) A oni, použijeme-li slova Přísloví, chodívali s Moudrým a stali se moudrými. Když později stojí vyslýcháni před židovskou veleradou, kněží „viděli odvahu Petrovu i Janovu a shledali, že jsou to lidé neučení a prostí, žasli; poznávali, že jsou to ti, kteří bývali s Ježíšem.“ (Sk 4,13) Na učednících bylo na první pohled vidět, s kým poslední tři roky chodili. I na nás je poznat s kým trávíme svůj čas. Volme tedy velmi pečlivě.

Daniel Kuc (Mozaika Plzeň)

sobota - 20. listopadu Př 14,1-21

Je nesnadné pochopit bolesti a radosti jiných

Jen srdce zná hořkost vlastní duše, ani do jeho radosti se nikdo cizí nemůže vmísit. (Př 14,10)

Jenom vlastní srdce zná. My sice jsme zváni: „Radujte se s radujícími, plačte s plačícími.“ (Ř 12,15) Ale s vědomím, že ani radost ani žal druhého člověka nikdy zcela nepochopíme. Někdy jsme v pokušení k rychlému povzbuzování, utěšování a radám. Takové rychlé ujišťování o tom, že „vím, jak se cítíš“, může ale spíš odradit než povzbudit. Buďme pokorní vůči vlastnímu úsudku. Ono nemusí jít jen o naši necitlivost a nechápavost, ale i o potíž trpícího svou bolest popsat a vyjádřit. Ano, řada věcí je nesdělitelných nebo jen těžce sdělitelných.
Buďme ochotni prožívat věci s druhými, ale s hlubokým respektem k jejich odlišnosti. Varujme se rychlých prohlášení: „To znám, tím jsem si také prošel.“ To, že jsem prošel stejnou radostí či trápením, vůbec neznamená, že to byla „stejná“ radost a „stejné“ trápení. Jsme tak různí. Nebuďme pod tlakem, že všemu musíme rozumět. Někdy je klíčové jen prostě s druhým v jeho radosti či trápení být. Být nablízku, být „bližním“.
Buďme ale opatrní i v situacích, kdy jsme to my, kdo potřebuje blízkost a pochopení druhých. Buďme opatrní v našem očekávání. Možná máme pocit, že nám druzí rozumí, ale často tomu tak vůbec nemusí být. Ne, že by chyběla dobrá vůle, „duch je odhodlán, ale tělo slabé.“ (Mk 14,38) Před očima máme Ježíše v Getsemane s duší smutnou až k smrti. Tolik by si přál nebýt v tuto chvíli sám. A učedníci spí. „To jste nemohli jedinou hodinu bdít se mnou?“ Je osamocen, ale přesto není sám. Je tu v hlubokém rozhovoru se svým nebeským Otcem. Na některé věci budeme v životě prostě sami, ale díky Bohu přesto ne úplně sami. „Co k tomu dodat? Je-li Bůh s námi, kdo proti nám?“ (Ř 8,31)

Daniel Kuc (Mozaika Plzeň)

neděle - 21. listopadu Př 14,22-3)

Spravedlnost drží národ

Spravedlnost vyvyšuje pronárody, kdežto hřích je národům pro potupu. (Př 14,34)

Tak jako ničí hřích jednotlivce, ničí celé národy. To, co národy vyvýší, je spravedlnost a právo. Opakovaně proroci panovníky a celé národy, celou společnost, k „právu a spravedlnosti“ volají. Toto praví Hospodin: „Uplatňujte právo a spravedlnost, vysvobozujte oloupeného z rukou utiskovatele, netýrejte bezdomovce, sirotka a vdovu, nedopouštějte se násilí, neprolévejte na tomto místě nevinnou krev.“ (Jr 22,3) Můžeme být zklamaní ze stavu školství či zdravotnictví. Můžeme mít výhrady k rozhodnutím politiků. Můžeme jako národ čelit ekonomickému propadu nebo nějaké živelné pohromě. Nic ale nerozvrátí národ tak, jako když se ve své zemi nemáte šanci dovolat spravedlnosti. Zemi, kde převládne korupce, kde si vlivní mohou dovolit vše, kde je mocným jedno, že jste v právu, kde je poškozený umlčen a viník povýšen, takovou zemi postupně ovládne rozklad, zoufalá rezignace společnosti. Protože je to spravedlnost, co upevňuje trůn (Př 16,12).
Není jedno, co se v které zemi „nosí“. Jaké jsou naše společně sdílené hodnoty, co se v kterém národě cení, na co jsou které národy hrdé. Jaké nešvary naopak tiše přecházíme, tolerujeme. Přemýšlíme o naší zemi a z řady věcí je nám smutno. Rozpoznáváme v některých našich „národních“ postojích hřích, který nám bude ku potupě. Co můžeme dělat? Být jiní. A tam, kde jsme, stát na straně práva a spravedlnosti. A být věrní v přinášení našeho národa Bohu na modlitbách. … žádám o modlitby „za všechny, kteří mají v rukou moc, abychom mohli žít tichým a klidným životem v opravdové zbožnosti a vážnosti.“ (1Tm 2,2)

Daniel Kuc (Mozaika Plzeň)

pondělí - 22. listopadu Ž 15,1-5

Komu je nabídnuta Boží blízkost

Žalm Davidův. Hospodine, kdo smí pobývat v tvém stanu, kdo smí bydlet na tvé svaté hoře? Ten, kdo žije bezúhonně, ten, kdo jedná spravedlivě, ten, kdo ze srdce zastává pravdu. (Ž 15,1-2)

Když jsem si přečetla Žalm 15, dospěla jsem k závěru, že do Boží blízkosti se rozhodně nedostanu. A zřejmě těžko najdu někoho, kdo se do Jeho blízkosti dostane. Nároky jsou tak vysoké, že je nejde splnit: žít bezúhonně a spravedlivě, nešířit pomluvy, neškodit bližnímu, vždy za každou cenu dodržet sliby atd. Z kolika procent mohu nároky splnit? Bude to stačit? Není to bezvýchodná situace?
Víme ale, že dobré skutky (bezúhonný život) nemáme dělat proto, abychom byli s Bohem, ale protože už s ním jsme. Pro lásku k Němu máme dodržovat Jeho přikázání. Protože za nás bylo zaplaceno, a tak jsme svobodní. Boží blízkost je tedy nabídnuta každému z nás.
Můžeme se ale na Žalm 15 dívat jako na zrcadlo našeho každodenního života: Jak jsem dnes mluvila se svými bližními (doma nebo v práci)? Nechala jsem se vtáhnout do pomluv? Urazila jsem někoho? Nazvala jsem hřích hříchem, nebo říkám, že když to dělají všichni, tak to asi není tak špatné? Povzbudila jsem někoho? Dodržela jsem slib, nebo se už po několikáté vymlouvám, že nestíhám? Za čím se každý den honím? A co oplácení zlým za zlé? Jakou roli hrají v mém životě peníze?
Slova tohoto žalmu ukazují, jací jsme a jaký je náš vztah k Bohu. Je totiž těsně svázán s tím, jak se promítá do měřítek našeho všedního života. A platí to i obráceně - jestliže rosteme ve vztahu k Bohu, sílí v nás touha žít podle jeho vůle. 
Žalm 15 končí tím, že nezakolísáme, ustojíme to, když podle Božích nároků budeme žít.
Tak přeji sobě i Vám, ať to ustojíme! S Jeho pomocí!

Magda Mečkovská (Olomouc)

úterý - 23. listopadu Ž 16,1-11

Vrcholem radosti je být v Boží blízkosti

Stezku života mi dáváš poznat; vrcholem radosti je být s tebou, ve tvé pravici je neskonalé blaho. (Ž 16,11) 

Je konec dubna roku 2020. Sedíme ve svých domovech a svět venku, zachvácený koronavirovou pandemií, se nám zdá neskutečný. Potýkáme se s tolika změnami, chaotickými informacemi, obavami, nejistotou. Vzdálenosti (prostorové, časové i vztahové) jako by se proměnily - svět v křivém zrcadle.
Jsem unavená z náporu změn, emocí, požadavků… Chtěla bych si odpočinout a prožívat radost. Zdá se to však nemožné v této nebývalé situaci, je toho tolik, co je třeba zajistit.
Ach, ty pošetilá, sebestředná ženo! Lidé přece vždy zažívali mimořádné situace ve svých životech, a přesto - nebo právě proto - prožívali Boží pokoj a radost. Tato radost není závislá na vnějších okolnostech, ale na našem vnitřním napojení na Boží bytost. A jen nedostatek důvěry v Boží moc je překážkou k prožívání Boží radosti.
Teď nepotřebuješ zjišťovat nové informace, vyhodnocovat realitu, organizovat, zajišťovat … oslov svého Nebeského Otce, chval Ho, veleb Ho a s důvěrou se polož do Jeho náruče a zakoušej vrcholnou radost v Boží blízkosti, protože jsi Jeho milované dítě, v tobě má zalíbení.

Dafne Bräuerová (Olomouc)

středa - 24. listopadu Ž 17,1-15

Davidova pokorná modlitba víry 

Drž mé kroky ve svých stopách, aby moje nohy neuklouzly. K tobě volám a ty odpovíš mi, Bože, nakloň ke mně ucho, slyš, co říkám.“ (Ž 17,5-6) 

Král David cítí, že mu hrozí nebezpečí uklouznutí a pádu. Potřebuje Hospodina, aby držel a chránil jeho nohy, aby neuklouzly. Potřebuje stabilitu, balanc, upevnění svých kroků. Je vůbec možné uklouznout z Boží cesty? Takto se ptá známý britský kazatel a reformátor Charles Spurgeon ve své úvaze nad tímto žalmem. Říká, že Jeho cesta je dobrá, ale naše nohy jsou zlé, a proto můžeme uklouznout, dokonce i na královské cestě. David zde volá k Hospodinu a jeho postoj je postojem pokory. Je pokorný před Hospodinem. Chce jít po Jeho cestách, ne po svých vlastních. Jako kdyby chtěl říct: Pane, nevím, kam právě jdu. Nevím, jestli jdu po správné cestě, ale pokud ne, prosím, vrať mě zpět na tu svou. Vím, že jen Tvoje cesta je dokonalá. Je to cesta života. Cesta pravdy. Po ní chci jít po celý svůj život, ale sám to nezvládnu. Potřebuji Tě, Hospodine. Věřím, že takovou prosbu Pán neodmítne. „K tobě volám a ty odpovíš mi, Bože, nakloň ke mně ucho, slyš, co říkám.“ David se upřímně modlí a vroucně prosí Hospodina, aby zasáhl do jeho situace. Ví, má osobní zkušenost s tím, že mu Bůh odpovídá. Volá k Němu s důvěrou. On uslyší, když k Němu zavolá. Už ve svém životě mnohokrát prožil, že Hospodin je slitovný a milostivý. Prožil mnohé zkoušky a zápasy, kdy se musel učit spoléhat na Boží milost a pomoc. Jaká je naše zkušenost? Máme vždy jistotu, že nám Pán Bůh odpoví na naše volání? Stačí prostá, jednoduchá, dětská důvěra v Boží Otcovskou pomoc. 

Ruth Valentová (Olomouc)

čtvrtek - 25. listopadu Ž 18,1-25

Bůh slyší a zachraňuje volajícího o pomoc 

Když jsem vzýval Hospodina, jemuž patří chvála, byl jsem zachráněn před svými nepřáteli. V soužení jsem vzýval Hospodina, k svému Bohu o pomoc jsem volal. Uslyšel můj hlas ze svého chrámu, mé volání proniklo až k jeho sluchu. (Ž 18,4 a 7)

Každý z nás zřejmě někdy volal k Bohu o pomoc jako David, i když nejspíše ne každému v té chvíli šlo o holý život.
David bojoval ze všech sil. David vždy chodil po Boží cestě. Byl spravedlivý, jak jen bylo možno ve starozákonní době být. Přesto jej Bůh neušetřil problémů. Pravděpodobně to bylo součástí Boží výchovy, možná to mělo Davida naučit vyhnout se pýše a spolehnout se plně na Boha, nikoliv na své schopnosti. 
David volal k Bohu a Bůh zasáhl. Tvrdě a nekompromisně zasáhl jeho nepřátele a vydal je do jeho ruky. Při tom všem nikdy David nespustil ze zřetele, že to vše je zásluha Boží, nikoliv jeho, Davidova.
Bůh stejně jedná i dnes. Pokud jsme před Bohem čistí díky Ježíšově oběti, spolehneme se plně na Něho, a nikoliv na své síly, rozum, peníze či právníky, odpustíme našim nepřátelům dle Mt 5,43-47, pak Bůh bude bojovat namísto nás, v souladu se svou vůlí. Vždyť je dokonce zapsán Boží výrok: „Kdo se vás dotkne, dotkne se zřítelnice mého oka.“ (Za 2,12) Jedinou naší starostí tedy je, zda skutečně plně patříme Bohu.
Zaručuje nám tedy Bůh i v pozemských záležitostech vždy vítězství a prosperitu? Naprosto ne! Vždyť i apoštolu Pavlovi Bůh ponechal osten v těle a Pavel nakonec zemřel ne příliš příjemnou mučednickou smrtí. Vrcholným požehnáním je totiž spása duše, a nikoliv pozemské blaho. Ve všem se můžeme spolehnout na Pána, neboť je psáno: „Víme, že všecko napomáhá k dobrému těm, kdo milují Boha, kdo jsou povoláni podle jeho rozhodnutí.“ (Ř 8:28) Toto je naše naděje a jistota v jakkoli těžké situaci.

René Klimt (Olomouc)

pátek - 26. listopadu Ž 18,26-51
 
V Boží ochraně má člověk volnost

Podal jsi mi štít své spásy, tvoje pravice mě podepírá, tvá mírnost mé síly rozmnožila. Dals volnost mým krokům, nohy se mi nepodvrtnou. (Ž 18,36-37)

Hospodinův služebník David napsal tento žalm chvály v den, kdy ho Bůh vysvobodil ze spárů všech jeho nepřátel i z rukou Saulových. Jeho vyznání známe i z mnoha soudobých písní: „Kdo je Bůh krom Hospodina, kdo je skála, ne-li Bůh náš!“ (v. 32) Je to píseň oslavující Boží ochranu, moc, Jeho vítězství.
Většina naší společnosti se o pomoc obrací jinam než k Pánu Bohu. On je až tou poslední možností. Ďábel v naší společnosti zasel hluboko semínka nedůvěry v Boží pomoc, nebo dokonce jeho existenci. Není divu, že se mnozí raději obracejí o pomoc ke svým vlastním silám, k majetku nebo „alternativním cestám“. 
Jaká je to Boží milost, že můžeme poznávat a osobně znát milujícího Pána. Biblický obraz našeho Boha, jeho moci, péče a lásky ukazuje, že jen v Boží ochraně má člověk pravou svobodu a volnost. 
Pojďme dnes spolu se žalmistou děkovat za Boží blízkost i moc, milost i sílu, ochranu i spásu pro dnešní den i navěky. Dnes je čas vyznávat spolu s králem Davidem svobodu a volnost, kterou náš Pán Ježíš Kristus nabízí všem, kteří k němu pokorně přicházejí. „Vysvoboditeli … proto ti vzdám, Hospodine, mezi pronárody chválu, budu zpívat žalmy tvému jménu.“ (Ž 8,50) Amen

Petr Coufal (Olomouc)

sobota - 27. listopadu Ž 19,1-15

Boží sláva je patrná z jeho stvoření

Nebesa vypravují o Boží slávě, obloha hovoří o díle jeho rukou. (Ž 19,2) 

Je velký náš Bůh … zpíváme v jedné písni. Ale jak velký? Víme, že Bůh je Bohem vesmíru, nemá počátek ani konec, je všudypřítomný a věčný. Nepodléhá pozemskému času definovanému naší Sluneční soustavou: „Bůh slunci na nebi postavil stan.“(Ž19,5) To je Boží měřítko pro naši planetární soustavu - nepatrný „stan“… Jak velký je tedy vesmír? Statisíce miliard vesmírných těles v jedné galaxii a statisíce bilionů vesmírných galaxií v otevřeném (a díky technologiím i pozorovatelném) vesmíru. Kolik to je? Kdybyste chtěli napočítat „jen“ jednu miliardu po sekundách, počítali byste dnem i nocí přes třicet let! Vesmír je obrovský. Navíc se tělesa řítí vesmírem v rámci svých gravitačních systémů nepředstavitelnými rychlostmi. Náš Bůh vše řídí. Nade vším panuje, vše přesahuje svou velikostí i mocí. Je původcem. Nic se mu nevymyká. Vše stvořil Slovem. Z ničeho! Bůh je zde, v našem pozemském mikrosvětě, stvořeném dokonale do detailu neutronů, a zároveň „vně“ vesmíru, vzdáleném biliony světelných let... Úžasný! Nepopsatelný. Proto o sobě říká: „Já jsem.“ (Gn 17,4) Tím je řečeno vše…
I když je člověk jako zanedbatelné „nic“ na planetě Zemi, pouhé zrnku písku ve vesmírném oceánu…, ne tak pro našeho Stvořitele. On za člověka - nepatrného, neposlušného a hříšného - neváhal trpět a obětovat se… Připravil plán spásy, ve kterém udělal vše za nás. Na mně zůstává jediné: přijmout zástupnou oběť samotného Boha, Ježíše Krista, za můj hřích. Jsem to já, kdo rozhoduje…Tak jako nedokážeme naším omezeným rozumem obsáhnout Jeho velikost, nedokážeme chápat Boží logiku. Byť jsme nepatrní, náš Pán přesně ví, kde nás má hledat. Neztrácí nás z očí, zná nás do detailu, včetně počtu vlasů na našich hlavách… Ví o nás vše. Nic jej nemůže odradit od lásky k nám. Tak velký je náš Bůh!

Lenka Poskočilová (Olomouc)

neděle - 28. listopadu Ž 20,1-10

Na co spoléháš ve svém životě?

Jedni se honosí vozy, jiní koňmi, ale my připomínáme jméno Hospodina, svého Boha. Oni klesali, až padli, my jsme povstali a přetrváme. (Ž 20,8-9)

Přesnější otázka je, na co bych se měl spoléhat ve svém životě? Nebo ještě lépe: na koho bych se měl spoléhat? V životě se dostáváme do situací, kdy se musíme rozhodovat, co dělat, ať už je to v práci, ve službě nebo v osobním životě. Některá rozhodnutí uděláme a spoléháme se při nich na své síly, u jiných se spoléháme na své nadání, talent, postavení, moc. To jsou ty „koně a vozy“, kterými se my lidé honosíme. Výsledkem takových rozhodnutí často bývá pád. Avšak ti, co si připomínají jméno Hospodina, nepadnou, ale povstanou a přetrvají. Toto zaslíbení je vidět skrze mnohé příběhy v Bibli. Jedni se spolehli na Boha (Mojžíš, kterého Bůh nazval spravedlivým) a byli si velmi blízcí, druzí se spolehli na dílo lidských rukou, „zlatá telata“, tragické svědectví zapomenutí a zapření Hospodina. Konec takových se dá očekávat. Jedni povstali a byli zachováni, druzí klesli a padli. Pojďme si připomínat jméno Hospodinovo tak, jak máme nyní na srdci. Někdo chválou, jiný modlitbou, další čtením Božího Slova, ale i tancem. Milujme ho ze všech sil a celou svou myslí, celým svým srdcem. Budeme-li věrní jako Mojžíš a Bůh se stane naší Vášní, budeme ho mít vepsaného v srdcích a budeme před ním umět chodit pokorně a spoléhat se na něj. Budeme také od Pána přijímat mnohá požehnání a zachová nás na věky věků. „Svěř Hospodinu své počínání a tvé plány budou zajištěny.“ (Př 16,3)

Petr Poskočil (Olomouc)

pondělí - 29. listopadu Ž 21,1-14

Dobré prosby a touhy Bůh naplňuje

Splnil jsi mu touhu jeho srdce, prosbě jeho rtů jsi neodepřel. Vyšels mu vstříc štědrým požehnáním, na hlavu mu kladeš korunu z ryzího zlata. (Ž 21,3-4)

Tímto Žalmem vzdává král David Pánu chválu za svá minulá i budoucí vítězství. Je to orámováno druhým a čtrnáctým veršem a frází „ve své moci, Hospodine“. Jsou to Hospodinova síla a moc, které působí za Jeho služebníka krále, které mu přinesly vítězství, odpověď na jeho modlitbu (v. 3) a požehnaly mu ctí (v. 4,6) a dlouhým životem (v. 5).
David Mu za to vzdává díky a raduje se z Hospodinova požehnání (v. 7). Jeho reakcí je důvěra v Hospodina. Uvědomuje si, že jeho bezpečí je založeno na Boží neochvějné lásce (v. 8).
Zkušenost s Hospodinovou mocí v akci mu dává sebevědomí k budoucím vítězstvím nad nepřáteli (v. 9-13). A proto je plný chvály (v. 4)!
Na čem je založena naše životní jistota a bezpečí? Nemůžeme být závislí na našich vlastních schopnostech, síle a moudrosti, pokud chceme žít věrný a vítězný život víry. Jak říká Pán Ježíš: „Beze mne nemůžete činit nic.“ (J 15,5)
Jistě, naše životní zkušenost ukazuje, že naše víra musí být zakotvena v Pánu a Jeho velké lásce, Jeho smlouvě se jeho lidem - jako David důvěřoval Bohu (v. 8): „Vždyť král doufá v Hospodina; pro milosrdenství Nejvyššího jím nic neotřese.“
Pouze skrze moc Ježíšova Ducha pracujícího v nás můžeme přemoci pokušení a obstát před „našimi“ nepřáteli venku i uvnitř nás - svět, tělo a ďábel.
Můžeme se radovat a být vděčni za Jeho úžasnou milost a trpělivost s námi a Jeho ochotu nám odpustit a obnovit nás. 
Modleme se a chvalme Ho spolu s Davidem, vzkládejme svou důvěru v Boha a jeho velkou moc: „Pozvedni se, Hospodine, ve své moci! Budeme zpívat a pět žalmy o tvé bohatýrské síle.“

Gareth Morris (Praha 3 - mezinárodní sbor) 

úterý - 30. listopadu Ž 22,1-22

Proroctví o velkém zápasu Mesiáše

Bože můj, Bože můj, proč jsi mě opustil? Daleko spása má, ač o pomoc volám. (Ž 22,2)

Tento Žalm začíná Davidovou úzkostnou modlitbou ve chvíli, kdy trpí pod krutými a dlouhotrvajícími útoky svých nepřátel. Vyústěním Žalmu je důvěra v Boha a chvála jeho svrchované moci.
Úvodní verš cituje Ježíš v jednom ze svých zvolání na kříži (Mt 27,46).
David se cítí být opuštěn Bohem (v. 2-3), ale potom si připomene, jak věrně Hospodin vysvobozoval jeho předky (v. 4-6).
Lidé okolo se mu vysmívají a opovrhují jím (v. 7-9), takový výsměch očekává také Ježíše na kříži (L 23,35-37).
Potom si David připomíná, co pro něj Hospodin udělal a křičí k Němu jako ke „svému Bohu“ (v. 10-12).
Následující oddíl (v. 14-19) popisuje Davidovo intenzivní fyzické utrpení a pocity. Cítí se, jako by byl chycen do pasti a obklíčen svými nepřáteli.
Mnoho těchto detailů ukazuje do budoucnosti k fyzickému utrpení Ježíše při ukřižování - Jeho suchá ústa, zkřivené kosti, ruce a nohy probodené hřeby. Dokonce losování o Jeho oděv (J 19,23-24).
Jaký nádherný příklad proroctví o Mesiáši! Jak detailní předzvěst utrpení našeho Pána Ježíše na kříži!
Tento žalm nám dává vhlédnout do fyzické, mentální a duchovní agonie, kterou náš Pán procházel, když se stal hříchem a zaplatil dluh za hříchy světa jednou provždy za všechny dokonalou obětí Božího Beránka.
Také nám dává nahlédnout do největšího utrpení Syna, když Ho hřích oddělil od Otce a přerušil důvěrnou intimitu jejich vztahu Otce a Syna na rovině božství.
To je realita v Ježíšově zvolání na kříži: „Bože můj, Bože můj, proč jsi mě opustil?”
Zamysleme se nad Jeho utrpením a vzdejme díky za úžasnou milost a milosrdenství Otce a Syna nám ztraceným lidským bytostem. Uvažujme nad cenou našeho spasení.

Gareth Morris (Praha 3 - mezinárodní sbor) 

středa - 1. prosince Ž 22,23-32

Pokorní nebudou zahanbeni

Pokorní budou jíst dosyta, budou chválit Hospodina ti, kdo se na jeho vůli dotazují. Vaše srdce bude žít navždy. (Ž 22,27)

Ve svém utrpení se Žalmista vztahuje k Hospodinu, k Jeho vysvobození (v. 20-22). Slibuje, že bude vydávat svědectví a vyzývat Boží lid, aby Ho uctíval (v. 23-24). Plně očekává chválu Hospodinu, tomu, kdo odpověděl na jeho volání o pomoc a vysvobodil ho (25-26). Všichni, kdo hledají Hospodina, Ho budou chválit spolu s ním, protože v Něm je spokojenost (v. 27). 
Poslední oddíl tohoto Žalmu mluví o přicházejícím Božím království, kde budou všechny národy a vládci pod Jeho svrchovanou vládou. Je to zpráva naděje a jistoty v Bohu.
Závěrečná slova: „To učinil on!“ ukazují na Ježíšova poslední slova na kříži - Jeho vítězný výkřik „Dokonáno jest!“ (J 19,30)
V žalmu vidíme Davida, jak se ustavičně vztahuje ve víře k Bohu. Není si jist pouze svým osobním spasením, ale také Pánovým konečným triumfem a vládou spravedlnosti nad celou zemí. Vyhlíží čas, kdy „se před jménem Ježíšovým skloní každé koleno - na nebi, na zemi i pod zemí - a k slávě Boha Otce každý jazyk vyzná: Ježíš Kristus jest Pán.” (Fp 2,10-11)
Jak velká je Davidova vize Hospodinovy velikosti! Závěrečné verše nás přivádějí do jeho vize, která očekává Boží světovládu v knize Zjevení. 
Byl to muž „podle Božího srdce“ (Sk 13,22), který viděl svět Božíma očima a viděl Boží srdce a Jeho záměry pro tento svět.
Přátelé, jak bychom měli reagovat na výzvy a složitosti tohoto života? Kde hledáme pomoc? V koho doufáme, že nás vysvobodí? Když vysvobození přichází, následujeme Davidovo svědectví o Boží milosti a dobrotě? Kéž nám Pán dá milost následovat Davidův příklad.

Gareth Morris (Praha 3 - mezinárodní sbor)

čtvrtek - 2. prosince Ž 23,1-6

Pastýř, který zajišťuje hojnost pro své ovce

Žalm Davidův. Hospodin je můj pastýř, nebudu mít nedostatek. Dopřává mi odpočívat na travnatých nivách, vodí mě na klidná místa u vod, naživu mě udržuje, stezkou spravedlnosti mě vede pro své jméno. (Ž 23,1-3)

V tomto všemi nejoblíbenějším žalmu nám David vykresluje obrázek Hospodina jako pastýře. Není pochyb, že staví na své zkušenosti z mládí, kdy on byl pastýřem, starajícím se o rodinná stáda. Je to osobní žalm vzdávající chválu SVÉMU pastýři.
V úvodních verších vidíme pastýře vedoucího své ovce na místa hojné potravy a občerstvení (v. 1-2). Občerstvení ve smyslu duchovním i morálním - „stezky spravedlnosti“ na cestě následování Pastýře (v. 3). Pastýřova přítomnost poskytuje ochranu a bezpečí v temnotě a na nebezpečných místech (v. 4). Pastýř je štědrý, takže Jeho ovce mají všeho dostatek (v. 5). Pastýřova péče zaručuje časné i věčné požehnání a pokoj (v. 6). 
Svým životem a službou je nám Pán Ježíš příkladem dobrého pastýře. Přinesl občerstvení a pokoj vyčerpaným a obtíženým. Přinesl uzdravení a integritu zraněným, nemocným a odmítnutým. Krmil hladové a dal „živou vodu“ těm, kteří žíznili.
V desáté kapitole Jana Pán Ježíš navazuje na obraz pastýře. On je ten „dobrý pastýř“, který dává sám sebe, pokládá celý svůj život za ovce (J 10,11). Zdůrazňuje svůj blízký a intimní vztah ke svým ovcím, které rozpoznávají jeho hlas a reagují na něj (J 10,14; 27). Hospodin je můj dobrý pastýř, tvůj dobrý pastýř. On k nám mluví. 
Modleme se, abychom měli uši k slyšení jeho hlasu mezi všemi hlasy kolem nás. Modleme se, abychom reagovali ve víře a poslušnosti, když jeho hlas slyšíme, a následovali „stezky spravedlnosti“ našeho dobrého pastýře.
Můžeme důvěřovat našemu dobrému pastýři jako tomu, kdo přináší uzdravení a integritu do našich bolestí a utrpení. Je tím, kdo přináší občerstvení a nasycení k uspokojení naší žízně a hladu. On je tím, kdo přináší přijetí, když jsme odmítnuti.

Gareth Morris (Praha 3 - mezinárodní sbor)

pátek - 3. prosince Ž 24,1-10

Nadšené uvítání nejslavnějšího Krále

Kdo to je Král slávy? Hospodin, mocný bohatýr, Hospodin, bohatýr v boji. Brány, zvedněte výše svá nadpraží, výše je zvedněte, vchody věčné, ať může vejít Král slávy. (Ž 24,8-9)

Tento žalm byl pravděpodobně napsán u příležitosti vnesení schrány úmluvy do Jeruzaléma nebo pro svátek, který tuto událost připomínal. Předehra (v. 1-2) vyhlašuje Hospodina jako Stvořitele a Udržovatele celého světa. Je tím, kdo je hoden uctívání a oddanosti. Další oddíl (v. 3-6) popisuje ty, kteří smějí vstoupit do svatyně. Jsou to ti, jejichž činy a postoje ctí Boha - „ten, kdo má nevinné ruce a čisté srdce“. Jsou to ti, kteří doufají v Hospodina a jen Jeho následují (v. 4). Takovým lidem je zaslíbeno požehnání a ospravedlnění (v. 5-6). Závěr (v. 7-10) nás připravuje na příchod Krále slávy. On je tím, kdo přinesl vítězství svému lidu (v. 8), protože je všemohoucí Král. 
Žalmista personifikuje brány - brány města nebo svatyně nebo obojí - k dramatickému činu:
Pozvedněte, brány, svá průčelí, již vzhůru, vrata odvěká,
Jak vítáme všemocného Krále dnes? Jak se můžeme osobně připravit na příchod Krále slávy?
Jakub 4,7-10 nám ukazuje praktické a osobní kroky jak otevřít cestu Pánu: „Podřiďte se tedy Bohu. Vzepřete se ďáblu a uteče od vás, přibližte se k Bohu a přiblíží se k vám. Umyjte si ruce, hříšníci, a očisťte svá srdce, lidé dvojí tváře! Bědujte, naříkejte a plačte! Váš smích ať se obrátí v pláč a vaše radost v žal. Pokořte se před Pánem, a on vás povýší.“ Tyto instrukce se týkají i osobního vztahu s Pánem každého z nás. Týkají se také našich sborů, aby byl Pán vítán a měl mezi námi Své místo. 

Gareth Morris (Praha 3 - mezinárodní sbor)

sobota - 4. prosince Ž 25,1-22

Naděje pro hříšníky je v Božím odpuštění

Hospodin je dobrotivý, přímý, proto ukazuje hříšným cestu. Pro své jméno, Hospodine, odpusť mi mou nepravost, je velká. (Ž 25,8 a 11) 

V tomto žalmu se David modlí za Boží milost, za vysvobození a za vedení. David vkládá svou důvěru v Hospodina a modlí se, aby nebyl zahanben a poražen (v. 1-3). Modlí se za Hospodinovo vedení, odpuštění, vyznává svou důvěru v Jeho milost a lásku (v. 4-7). Vyjadřuje svou důvěru v Hospodinovu věrnost, odpouštění a náklonnost k těm, kteří se Ho bojí a drží se Jeho zákona (v. 8-15). Modlí se za úlevu, vysvobození a ochranu od svých nepřátel (v. 16-21). Přimlouvá se za všechen Boží lid (v. 23).
David si uvědomuje, že jeho jediná naděje je vložit svou důvěru v Hospodina, pouze On jediný ho může ochránit a vést ho, odpustit mu a vysvobodit ho. 
Čestně a pokorně přiznává svůj hřích minulý i současný (v. 7; 11) a vyznává, že závisí na Boží milosti, lásce a milosrdenství a Jeho věrnosti svému lidu. Naše jediná a nejlepší reakce v těžkých časech je hledat Hospodina, naslouchat Jeho hlasu a důvěřovat Mu, že nás těžkostmi pronese.
Pavlova slova v listu Římanům osmé kapitole nás volají k důvěře v Boha a také nám dávají k té důvěře klíč - Jeho milost a přízeň k nám je v Pánu Ježíši Kristu (Ř 8,28, 31-32, 37). „Víme, že všecko napomáhá k dobrému těm, kdo milují Boha, kdo jsou povoláni podle jeho rozhodnutí. … Co k tomu dodat? Je-li Bůh s námi, kdo proti nám? … On neušetřil svého vlastního Syna, ale za nás za všecky jej vydal; jak by nám spolu s ním nedaroval všecko? … Ale v tom ve všem slavně vítězíme mocí toho, který si nás zamiloval.“
Kéž nám Pán dá milost, abychom žili Davidova slova zkušeností každý den: „V tebe, Bože můj, skládám naději.”

Gareth Morris (Praha 3 - mezinárodní sbor)

neděle - 5. prosince Ž 26,1-12

Ve shromáždění je příležitost k oslavě Boží

Umývám si ruce v nevinnosti, při tvém oltáři se držím, Hospodine, aby bylo slyšet mé hlasité díkůvzdání, abych vyprávěl o všech tvých divech. (Ž 26,6-7)

Toto je modlitba za ospravedlnění, ve které David vysvětluje, proč by mu měl Pán Bůh odpustit. David žil svůj život celistvě a neochvějně důvěřoval Bohu (v. 1). Je si jistý, že chce pozvat Hospodina do svého života, aby prozkoumal jeho postoje a motivace, protože závisel na Jeho lásce a věrnosti (v. 2-3). Záměrně se vyhýbal společnosti bezbožných lidí (v. 4-5). Věrně uctíval Hospodina tím, že dodržoval všechna nařízení, svědčil o Boží dobrotě a radoval se z Jeho přítomnosti (v. 6-8). David naléhá na Hospodina, aby ho ušetřil od osudu podlých lidí a zachránil ho (v. 9-11). Vyznává svou jistotu a slibuje, že bude Hospodina chválit veřejně (v. 12).
David závisí na zkušenosti s Hospodinovou láskou a věrností (3). Bylo to Pánovo sebezjevení se svému lidu - jako u Mojžíše (Ex 34,6-7): „Když Hospodin kolem něho přecházel, zavolal: ,Hospodin, Hospodin! Bůh plný slitování a milostivý, shovívavý, nejvýš milosrdný a věrný, který osvědčuje milosrdenství tisícům pokolení, který odpouští vinu, přestoupení a hřích.´“
Jakou větší jistotu o neochvějné Boží lásce a věrnosti potřebujeme mít, než jakou máme v Pánu Ježíši Kristu. On je vtělený soucit, milost, trpělivost, láska a Otcova věrnost. On skrze svou smrt na kříži přinesl pokoj s Bohem. Svým následovníkům slíbil nebeský domov (J 14,1-4). Dal svému lidu svého Ducha, aby jej obvinil z hříchu a vedl jej do pravdy.
Hledejme život v bezúhonnosti, hledejme soucit, to přináší slávu Pánu. Modleme se za Boží milost a sílu souznít s Davidovou modlitbou: “Suď mě, Hospodine, vždyť žiji poctivě, v Hospodina doufám, nedám se odradit. Zkoumej mě, Hospodine, zkoušej mě, prověř mé srdce i mé svědomí!”

Gareth Morris (Praha 3 - mezinárodní sbor)

pondělí - 6. prosince Ž 27,1-14

Naděje v Hospodinu vede k rozhodnosti

Naději slož v Hospodina. Buď rozhodný, buď udatného srdce, naději slož v Hospodina! (Ž 27,14)

Jednou ze stěžejních vlastností, kterou můžeme u krále Davida sledovat, je jistě jeho odvaha. Již jako mladičký pastýř se při obraně stáda potýká se lvem i medvědem. Podobně, když se izraelská armáda třásla strachy před pelištejským obrem Goliášem, se David nezalekne a rozhodne se s Goliášem bojovat. Věří, že tak jak jej Bůh vyrval ze spárů šelmy, tak ho jistě ochrání i před tímto nepřítelem.
Ale i tento nebojácný David, který má s Hospodinem tolik zkušeností, nemá zrovna na růžích ustláno. Přestože je Samuelem pomazán jako vyvolený král, slouží u Saula pro jeho obveselení. Nakonec se situace vyhrotí tak, že Saul chce Davida zabít a ten od něj utíká. Dostává se pak do situací, kdy se bojí o svůj život a volá k Hospodinu slovy: „Svoji tvář přede mnou neukrývej, v hněvu nezamítej svého služebníka. Ty jsi byl má pomoc, neodvrhuj mě a neopouštěj, Bože, moje spáso.” 
O několik století později pak vysílá Ježíš své učedníky, aby hlásali mezi lidmi, že se přiblížilo království nebeské. A neříká jim, že vše bude snadné. Neříká, že budou všude vítaní. Posílá je jako ovce mezi vlky. Je celkem pochopitelné, že v takové situaci cítí učedníci strach.
Podobně i my jsme vysláni mezi lidi kolem nás se zvěstí evangelia. Stejně i my musíme počítat s tím, že nebudeme vždy vítáni a že i my budeme jako ovce mezi vlky. Tak jako David ve svojí důvěře Bohu naději skládá v Hospodina, tak i my se stejnou nadějí můžeme odvážně vykročit a hlásat živého Ježíše.

Daniel Štverák (Suchdol n./O.)

úterý - 7. prosince Ž 28,1-9

Zkušenost s Hospodinem vede k jeho chvále

Požehnán buď Hospodin, že vyslyšel mé prosby! Hospodin je síla má a štít můj, mé srdce v něj doufá. Pomoci jsem došel, proto v srdci jásám, svou písní mu budu vzdávat chválu. (Ž 28,6-7)

Zkusme si představit, jak to asi vypadalo, když Izrael společně slavil a chválil Hospodina. Nebylo výjimečné, že některé slavnosti trvaly i týden. I v posledním žalmu čteme, že v takový čas znějí všemožné nástroje, tančí se, vše, co má dech, chválí Boha. Sám David skáče a tančí před Hospodinem, když se vrací Boží schrána. 
Oproti tomu jsem zažil dny, kdy jsme mohli vést sbor při nedělní bohoslužbě ke společné chvále, ale ani vzdáleně se tento čas neblížil tomu, co jsme si zkusili na začátku představit. Když někteří z bratrů či sester vstanou k písni z lavice, je to s nadsázkou maximum, co jsme ochotni tolerovat. Chtěli bychom být jako David, plní nadšení, vděčnosti a bez zábran chválit našeho Boha. Místo toho se někdy podobáme blíže Míkal a vnímáme nám neobvyklé projevy chvály spíše jako nemístné než něco obdivuhodného. David v dnešním textu může říct: „Požehnán buď Hospodin, že vyslyšel mé prosby!“ Podobně pokračuje dále: „Pomoci jsem došel, proto v srdci jásám, svou písní mu budu vzdávat chválu.“ S touto zkušeností je hned větší důvod ke chvále.
Myslím však, že i my máme plno podobných zkušeností s Ježíšem a plno podobných důvodů ke chvále. Jen na ně někdy přes každodenní starosti zapomínáme. Udělejme si nyní chvíli čas, zamysleme se, za co všechno dnes můžeme chválit Boha.
 
Daniel Štverák (Suchdol n./O.)

středa - 8. prosince Ž 29,1-11

Hospodin je pánem přírody a žehná svému lidu

Hospodin trůnil nad potopou, Hospodin bude trůnit jako král navěky. Hospodin dává svému lidu sílu, Hospodin žehná svůj lid pokojem. (Ž 29,10-11)

29. žalm nám zachycuje Davidovo vnímání Hospodinova hlasu jako základního stavebního kámene všech přírodních jevů, procesů a řádů. David vyznává absolutně neomezenou Boží moc nad celou zemí. Toto hluboké uvědomění vede Davida k pokloně před Hospodinem a k vyznání Jeho slávy.
I v našich modlitbách a písních někdy zaznívají podobná vyznání. Jsme ale opravdu bytostně přesvědčeni o této pravdě? Když jsme na jaře zasadili brambory, vzpomněl jsem si, že vloni bylo sucho, a proto se urodilo jen velmi málo a naše práce nebyla dobře zhodnocena. Vyjádřil jsem přání, že by bylo super, kdyby nám letos pěkně pršelo. Když jsem se ale k tomuto momentu později ve svých myšlenkách vrátil, uvědomil jsem si, že my přece můžeme prosit svého nebeského Otce o déšť i na naše brambory. Zastyděl jsem se, že má ústa bývají plná velkých vyznání vůči Bohu, ale v obyčejné denní praxi to potom někdy vypadá, jako by to mému srdci ani nedocházelo. Samozřejmě že věřím, že Ježíš může zastavit bouři na moři, ale proč tuto víru nepoužívám? 
Děkuji Bohu za tuto situaci, kterou mě vyučuje a mění. Zároveň si s Davidem uvědomuji Boží péči a starostlivost o nás, a v neposlední řadě také péči o náš pokoj: Hospodin dává svému lidu sílu, Hospodin žehná svůj lid pokojem (v. 11). Nyní prosím Pána o déšť, ale i kdyby se brambory letos neurodily, já budu jásotem oslavovat Hospodina, jásat ke chvále Boha, který je má spása.

Vladislav Alexandruk (Suchdol n./O.)

čtvrtek - 9. prosince Ž 30,1-13

Boží přízeň převyšuje životní těžkosti

Pějte žalmy Hospodinu, jeho věrní, vzdejte chválu tomu, co připomíná jeho svatost, neboť jeho hněv je na okamžik, jeho přízeň však na celý život. Večer se uhostí pláč, a ráno všechno plesá. (Ž 30,5-6)

I když nejsem vůbec zapisovací neboli deníkový typ člověka, před časem jsem si pořídil sešit, do kterého jsem si začal zapisovat různé životní události na cestě víry, modlitební předměty a zápasy. Snažím se v tomto zapisování promítnout také své pocity při různých životních situacích. Vnímám to jako důležité, abych se později mohl do těchto poznámek vracet, ať už k vlastnímu užitku při vedení svého srdce k důvěře a chvále Ježíši, tak i ke svědectví a povzbuzení ostatním. Když listuji svým deníkem, všímám si, že mám za sebou pár složitých situací, kde by lidské pocity chtěly křičet: „Bože, kde jsi? Nechápu, co se to děje!“ Je to ten pocit, jako by přede mnou Hospodin skryl svou tvář. Od 8. verše 30. žalmu tento pocit a úpěnlivé volání popisuje i David. Takové situace v životě prostě nastávají, ale jsem v nich nesmírně vděčný za Bibli. Skrze ni nás Duch svatý povzbuzuje a vede k důvěře Bohu, jsou tam poklady skryté nejen pro den těžkostí. Obecné povzbuzovací fráze typu „Neboj, zase bude dobře,“ jsou tak plytké a málokdy přinesou skutečný pokoj, kdežto Boží slovo reálně povzbuzuje, buduje a dává jistotu. Jedno z těch, které mi pomáhá překonávat těžké situace, je následující: … „všecko napomáhá k dobrému těm, kdo milují Boha…“ (Ř 8,28)
A tak společně s Davidem chceme každou těžkou situaci obracet ve chválu: Hospodine, tebe vyvyšuji… Hospodine, Bože můj, budu ti vzdávat chválu věčně.
 
Vladislav Alexandruk (Suchdol n./O.)

pátek - 10. prosince Ž 31,1-14

Spravedlivý Bůh milostivě zachraňuje 

Smiluj se, Hospodine, je mi tak úzko, zármutkem oči hasnou mi, rovněž má duše, mé útroby! Můj život stravuje trápení, má léta samé sténání, má síla slábne strádáním, mé údy ochably. (Ž 31,10-11) 

Když člověk prožívá tíseň nebo bolest, jeho svět se velmi radikálně zmenší. Jeho schopnost vnímat cokoli za hranicemi jeho současného prožívání je velmi omezená. Nemáme totiž rádi, když přijdeme (zejména náhle) o radostnou a nadějnou perspektivu našich životů. Podobně jako v tomto čase, kdy svět prožívá velmi zvláštní čas v souvislosti s onemocněním covid-19. Mnohé plány se rozpadly, dokonce i některé jistoty vzaly za své. A v této nejistotě se lidé snaží nějakým způsobem zahlédnout paprsek světla. Podobně jako žalmista, který je zahnaný do kouta, pokořený a do značné míry bezmocný. Okolnosti, lidé a situace jsou proti němu a jeho jedinou nadějí je Bůh. Hospodin je pro něj zdrojem světla, které se vlamuje do temnoty jeho bezradné přítomnosti. Je zde ale jeden zásadní moment, který bychom neměli přehlédnout. Bez ohledu na to, kdo nebo co stojí za Davidovým trápením (lidé nebo nepříznivé okolnosti), on si plně uvědomuje své postavení vůči Bohu. Navzdory všemu těžkému je schopen si přiznat: „Pro mou nepravost mi ubývá sil a mé kosti slábnou.“ Podobně jako se ostatní nemohou před Bohem zbavit zodpovědnosti za své jednání a život, tak ani žalmista ne. Realita je taková, že on sám nemá nic, na čem by založil svůj nárok na Boží záchranu. Bůh není povinen vyhovět jeho přání. A přece je v této Boží svrchovanosti něco, co David rozpoznává jako příslib Božího zásahu. I když toho není pro svůj hřích hoden. „Pomoz mi vyváznout pro svou spravedlnost!“ V Boží spravedlnost a nezaslouženou milost on věří a doufá. Ne pro svou vlastní spravedlnost, ale ta Boží může jeho život změnit. Boží milost je základem žalmistovy víry v obrat, který toužebně očekává. „Z tvého milosrdenství se budu radovat a budu jásat.“ Když Bůh uděluje milost, pak se beznaděj změní v naději a trápení v radost. 

Tomáš Mrázek (Suchdol n./O.) 

sobota - 11. prosince Ž 31,15-25

Přes lidské pochybnosti Bůh zasahuje 

Požehnán buď Hospodin - svou úžasnou lásku ke mně projevil, když jsem byl ve městě obklíčen. Tehdy jsem řekl ve svém rozrušení: „Od očí tvých jsem zavržen!“ Ty jsi však vyslyšel moje prosby, když k tobě volal jsem. (Ž 31,22-23) 

Druhá část 31. žalmu je zvláštní tím, že si musíme položit otázku: „Už se to stalo? Nebo se to teprve stane?“ Možná, že na tom až tak úplně nezáleží. Na jedné straně jsou vždy aktuální životní situace a prosby „vysvoboď mě z rukou nepřátel a těch, kdo pronásledují mě“ a na straně druhé zase naše zkušenosti a vyznání „Hospodin mi prokázal divy svého milosrdenství … vyslyšel moje prosby, když jsem k Němu o pomoc volal“ (v. 22-23). Do naší těžké přítomnosti tak vstupuje povzbuzení a ujištění, které pramení z našich zkušeností s Bohem, při kterých se Hospodin osvědčil jako skála, záštita a pevná tvrz. Boží věrnost je nadějí pro každý čas. Modlitební zápas se tak stává příležitostí k prosbám a díkům současně. A také časem k rozjímání a sebereflexi, která nám pomáhá odhalit naše pochybnosti. David se nebojí přiznat, že měl pochybnosti o tom, zda ho Bůh slyší a zda o něj ještě stojí: „A já jsem si ukvapeně řekl: Jsem zapuzen, nechceš mě už vidět.“
Davidova modlitba je ale také voláním a prosbou o požehnání. „Rozjasni tvář nad svým služebníkem.“ To jsou slova, která nám připomínají Áronské požehnání (Numeri 6,24-27). Požehnáním ale není zamýšlen bezproblémový život. Jde tu především o otevřenou cestu k Bohu, jistotu, že člověk není ve svém životě osamocen. Je-li Boží tvář zachmuřená, nebo dokonce odvrácená, pak prožíváme odloučení od Boha a máme pocit, že je nepřístupný. „Dlouho ještě, Hospodine, chceš mi svou tvář skrývat?“ (Ž 3,2). Naopak rozjasněná a k nám obrácená Boží tvář je obrazem smíření člověka s Bohem, odrazem vztahu, kde nic nebrání člověku vstupovat do Boží blízkosti. 

Tomáš Mrázek (Suchdol n./O.)

neděle - 12. prosince Ž 32,1-11

Blahoslaveni, jejichž hřích je odpuštěn 

Blaze tomu, z něhož je nevěrnost sňata, jehož hřích je přikryt. Blaze člověku, jemuž Hospodin nepravost nepočítá, v jehož duchu není záludnosti. (Ž 32,1-2) 

Dnešní text velmi plynule navazuje na ten včerejší. Odpuštění hříchu přináší radost, která není dostupná těm, kdo si žijí podle vlastní vůle. Ti, kteří vědomě skrývají svůj hřích, jsou přirovnáni ke zvířatům, která se vzpírají. Před lidmi je možné skrýt a zatajit ledacos, ale ne před Bohem. Král David se o to ve svém životě snažil a to vedlo k dalším mnohem závažnějším selháním. Samozřejmě také s daleko vážnějšími následky. Blaze tomu, z něhož je nevěrnost sňata. Proč? Protože nemusí hrát před Bohem a lidmi divadlo, které stejně nedokáže trvale maskovat skutečný stav věcí. Existuje totiž daleko lepší a perspektivnější životní cesta než život ve lži a klamu. Tato cesta má začátek u nás samotných - „svůj hřích jsem před tebou přiznal“. Přiznání souvisí s uznáním zodpovědnosti, která je spojena s naším jednáním, přemýšlením nebo mluvením. Je to také první krok k tomu, aby se mohlo něco změnit mezi člověkem a Bohem. „Mlčel jsem a moje kosti chřadly, celé dny jsem pronaříkal.“ Když člověk mlčí, nemá Bůh na co reagovat - rozhodně ne naše sebelítostné naříkání. Promluvení a přiznání se je tedy nutné, ale není to všechno. Následovat musí i to druhé, co žalmista říká: „Vyznám se Hospodinu ze své nevěrnosti.“ Jen úplné pokání vede k radosti z odpuštění a k novému začátku. Žít jinak je smyslem pokání, jehož ovocem je usmíření a odpuštění. „Dám ti prozíravost, ukážu ti cestu, kterou půjdeš, budu ti radit, spočine na tobě mé oko.“ To je zaslíbení pro nový život v Boží přítomnosti. Život, který není řízený naším já, ale vedený samotným Bohem. To je nová perspektiva, která je dostupná všem, kteří doufají v Hospodina. „Ti, kdo se dají vést Duchem Božím, jsou synové Boží.“ (Ř 8,14) Nejde tu samozřejmě o náboženskou dokonalost, ale přímost našeho srdce před Bohem v každodenním zápase o autentický život v Boží blízkosti. „Radujte se z Hospodina a jásejte, spravedliví, plesejte všichni, kdo máte přímé srdce!“

Tomáš Mrázek (Suchdol n./O.)

pondělí - 13. prosince L 3,1-20

Duchovní příprava začíná pokáním

I šel do celého okolí Jordánu a hlásal křest pokání k odpuštění hříchů, jak je napsáno v knize slov proroka Izaiáše: „Hlas volajícího v pustině: Připravte Pánovu cestu, vyrovnávejte jeho stezky! Každé údolí bude zaplněno, každá hora a pahorek bude snížen; co je křivé, bude rovné, drsné cesty budou hladké; a každé tělo uvidí Boží záchranu.“ (L 3,2-6; ČSP)

Hospodin promluvil k Janu Křtiteli, aby „kázal dobrou zprávu / evangelium“ (v. 18). Jaké evangelium bylo Janovi svěřeno? Evangelium pokání. Ano, výzva k pokání je dobrá výzva, protože je to výzva od milosrdného Boha. Pokání totiž přináší lahodné ovoce tomu, kdo se kaje, i když je samo o sobě nepříjemné.
Je dobré si všimnout, že všechna čtyři evangelia začínají službou Jana Křtitele. Jan Křtitel uvádí na scénu evangelium Ježíše Krista. A evangelium právě začíná zprávou o pokání. Pokání znamená narovnat křivé věci, vyhladit hrbolaté cesty. Dát všechny pokažené věci do původního dobrého stavu. To je ta skutečná radost, když se zničená věc spraví - když člověk sehnutý pod tíhou svých vin může vinu shodit a opět se narovnat.
Existuje jediný důvod, proč se Izraelci měli napravit: protože přichází Pán. Stejně tak každý jedinec musí spravit svůj život pokáním, protože přichází náš Pán a je již za dveřmi.
Pokání izraelského lidu přineslo lahodné ovoce - „každé tělo uvidí Boží záchranu“. Naplnění na sebe nenechalo dlouho čekat, protože na scénu ihned přišel Ježíš, zdroj Boží záchrany. Bůh zaslíbil, že tuto záchranu uvidí každý člověk. Ačkoliv do doby Jana Křtitele byla záchrana zahalená závojem, nyní však přichází odhalená v celé své kráse a září každému muži, ženě i dítěti.
Milý čtenáři, chceš vidět Boží záchranu na svém těle? Pak musíš projít pokáním. To je dobrá zpráva.

David Piksa (Praha 3)

úterý - 14. prosince 1Pt 1,1-12

Vyhlížení proroků po zaslíbeném Mesiáši

Toto spasení hledali a po něm se ptali proroci, kteří prorokovali o milosti, která je vám připravena. (1Pt 1,10)

Starozákonní proroci vedeni duchem Kristovým jistě velmi toužili spatřit a zažít to, o čem prorokovali. Vždyť právě o nich Ježíš mluví, když říká „Amen, pravím vám, že mnozí proroci a spravedliví toužili vidět, na co vy hledíte, ale neviděli, a slyšet, co vy slyšíte, ale neslyšeli.“ (Mt 13,17) Nebylo jim to však dopřáno a jejich touha neměla být v tomto světě naplněna. Byli totiž v určitém ohledu a míře božími nástroji ku prospěchu nás, kteří již smíme slyšet Ježíšovo finální „dokonáno jest“ a nyní již zcela odhalené slavné evangelium o boží milosti vůči hříšníkům přijmout. Všem těm mužům muselo být zároveň i hádankou, jak dohromady skloubit vize přicházejícího trpícího božího služebníka zmučeného pro naši nevěrnost (Iz 53) a zároveň všemi lidmi uctívaného Syna člověka s vladařskou mocí (Da 7). Ani zde nebyli uspokojeni, Bůh vše plně odhalil až nám, a jakožto božímu lidu nám zároveň jednou provždy cele odevzdal spásonosnou víru (Ju 1,3). „Ačkoliv tedy osvědčili svou víru, nedočkali se splnění toho, co bylo zaslíbeno, neboť Bůh, který zamýšlel pro nás něco lepšího, nechtěl, aby dosáhli cíle bez nás.“ (Žd 11,39-40) Není to velký důvod k vděčnosti? Promýšlejme tedy znovu a znovu, jaké máme privilegium v plném odhalení zástupné služby našeho Pána Ježíše Krista a našem pohledu na něj. Kéž jsou tedy „blažené vaše oči, že vidí, i vaše uši, že slyší“ (Mt 13,16) ono zjevené boží evangelium, které i „andělé touží spatřit“ (1Pt 1,12). Kéž se „na odhalené tváři nás všech zrcadlí slavná zář Páně, a tak jsme proměňováni k jeho obrazu ve stále větší slávě.“ (2 Kor 3,18)

Jiří Lemr (Praha 3)

středa - 15. prosince J 5,31-40

Starý zákon svědčí o Kristu

Zkoumáte Písma a myslíte si, že v nich máte věčný život; a Písma svědčí o mně. (J 5,39) 

Pán Ježíš uzdravil nemocného u rybníka Bethesda. Mnozí s tím ale měli problém, protože se tak stalo v sobotu. Byli tím pohoršeni. Ježíš situaci využil a začal jim vysvětlovat, že On má moc to činit, protože je roven Bohu. A opírá se o Písma, která o něm svědčí. Nechce mluvit sám o sobě, ale odvolává se na svědky, kteří potvrzují, kdo je a kým je. Mluví k těm, kteří dobře znají zákon, a připomíná jim, že by to oni sami měli vědět nejlépe. Bible to popisuje takto: „Potom začal od Mojžíše a všech proroků a vykládal jim to, co se na něho vztahovalo ve všech částech Písma.“ (L 24,27) Pán Ježíš jim trpělivě vysvětloval, že všechny části Písma ukazují na Něj. Možná si nyní říkáme, proč mu tolik záleželo na tom, aby pochopili, kým je. Když čteme pozorně 34. verš 5. kapitoly Janova evangelia, najdeme v něm odpověď: „Já nepotřebuji svědectví od člověka - ale říkám to proto, abyste vy byli spaseni.“ (J 5,34) Jinými slovy jim připomíná, že na ničem jiném tolik nezáleží než na našem spasení. To je nejdůležitější ze všeho. Proto je na místě se nyní zeptat - záleží mně a tobě na tom, aby byli spaseni lidé z našeho okolí? Členové naší rodiny, naši přátelé, sousedé, spolupracovníci atd.? Pánu Ježíši na tom velmi záleželo, proto o tom s lidmi opakovaně mluvil. Nenechával si to pro sebe! Ale chtěl bych poukázat na ještě jednu důležitou věc z výše uvedeného verše. Pán Ježíš jim říká, že to není studium písma, které dává věčný život. Není to ani konkrétní církev, ani křesťanský sbor, ani kazatel, dokonce ani křest! Je to jenom Ježíš. On je jedinou cestou k nebeskému Otci. Pán Ježíš přišel mezi hříšníky a chodil mezi nimi. Nepřišel, aby se sám stal hříšníkem, ale naopak, aby hříšníky obrátil ke svému Otci, Bohu. Pán Ježíš učinil první krok a přiblížil se k nám. Přijměme ho do svých srdcí. Jen díky Němu budeme mít věčný život.

Jiří Boháček (Praha 3)

čtvrtek - 16. prosince Žd 1,1-14

Boží promluvení skrze Ježíše Krista

Mnohokrát a mnohými způsoby mluvíval Bůh k otcům ústy proroků; v tomto posledním čase k nám promluvil ve svém Synu, jehož ustanovil dědicem všeho a skrze něhož stvořil i věky. (Žd 1,1-2)

Obsahem tohoto textu je Pán Ježíš. Bůh skrze něj mluví, jedná i panuje. Ve všem, co Pán Ježíš mluvil a činil, můžeme pozorovat zjevení Boha a potvrzení toho, že On sám je Bůh. Neviditelný Bůh se stává viditelným Bohem. Bohem, který uskutečňuje naši záchranu a vstupuje do našeho každodenního života. Teď jde o to, jak ho my v našem životě vnímáme a zda jsme ochotni svěřit mu své životy. Mnozí lidé tuto Boží nabídku neberou vážně. Pána Ježíše pro svůj život nepotřebují. Apoštol Pavel však viděl v Ježíši Kristu všemohoucího Boha. Viděl Krista, který je dědicem všeho, odleskem Boží slávy, výrazem Boží podstaty, nositelem všech věcí tohoto světa. Viděl Krista, který odpouští, sedí po pravici Božího majestátu, je Synem Božím, kraluje na věky věků, miluje spravedlnost a nenávidí nepravost. Pán Ježíš je základem pro pokojný, i když ne jednoduchý, život na této zemi a také pro věčný život. My smíme žasnout nad jeho láskou, milosrdenstvím, utrpením i vzkříšením. To proto, že je živý, mluví, jedná a panuje. Otázkou je, kým je dnes pro tebe.

Vladimír Hejl (Praha 3)

pátek - 17. prosince Iz 45,18-25

Nabídka spásy pro veškeré lidstvo

Obraťte se ke mně a dojdete spásy, veškeré dálavy země. Já jsem Bůh a jiného už není. (Iz 45,22)

Lidé už od začátku života touží po tom, aby měli jistotu nejen v současném životě, ale i v životě po smrti. Izaiáš je evangelistou mezi proroky. Evangelium je radostné poselství nabídky spasení pro všechno lidstvo. Sám Hospodin je Zachráncem a Spasitelem Izraele, ale tato spása a záchrana není omezena jen na Boží vyvolený lid. Bůh nabízí svou spásu všem lidem. Iz 45,22 říká: „Obraťte se ke mně a dojdete spásy, veškeré dálavy země. Já jsem Bůh a jiného už není.“ Je to univerzální nabídka spasení. Podmínkou ale je, že lidé budou mít zájem, budou chtít obrátit se a půjdou k Bohu. Obrácení znamená nasměrovat svůj život, své myšlení a chování směrem k Bohu. Pán Ježíš je zosobněním této Boží spásy. Zemřel na kříži za všechny lidi, vstal z mrtvých a zve všechny k sobě. Toto pozvání patří absolutně všem. Jenom Bůh v Pánu Ježíši Kristu zajistí jistotu v současném životě a naději v radostnou budoucnost po smrti.

Vladimír Hejl (Praha 3)

sobota - 18. prosince Sk 1,1-14

Zaslíbení druhého příchodu Ježíše Krista

A řekli: „Muži z Galileje, co tu stojíte a hledíte k nebi? Tento Ježíš, který byl od vás vzat do nebe, znovu přijde právě tak, jak jste ho viděli odcházet.” (Sk 1,11)

Zvědavost, kdy Ježíš přijde podruhé, provází církev od jejího zrodu. Vlastně technicky vzato ještě od doby před zrodem církve, pokud bereme seslání Ducha za její začátek. Kdy přijdeš? Tak se ptali Ježíše ještě dříve, než odešel. A tak se ptáme občas i my. Nechce se nám spokojit se s Ježíšovou odpovědí, která je pokořující i pro nás. Není to naše věc! Ano, není to vyčerpávající odpověď, ale jediná na otázku KDY? Spokojili jsme se s touto odpovědí, nebo se snažíme luštit a odhalovat to, co Bůh nezjevil ani Synu?
Ježíš však řekl, že přijde. Vlastně to přímo řekli andělé. Ježíš však říká, CO mají učedníci dělat. Pokud v Něj věříme, říká to i nám. Něco není naše věc, ale něco zase ano. Bůh nám dává sílu Ducha svatého a pověřuje nás být mu svědky.
Kdy přijde Ježíš podruhé, nevíme. Co máme dělat, víme. A ještě víme, jak přijde. Přijde tak, jak ho viděli odcházet. Musí být viděn, jak sestupuje z nebe. Jestli to bude jen v Jeruzalémě, nebo Ho uvidí celá církev na celém světě v jednom okamžiku, to uvidíme. Ale rozhodně o Ježíšově příchodu bude vědět celá církev a nebude to ve skrytosti. Ať je jistota Jeho druhého příchodu pro nás povzbuzením!

Erik Poloha (Praha 3)

neděle - 19. prosince 1Te 5,1-11

Věřící by druhý příchod Krista neměl překvapit

Vy však, bratří, nejste ve tmě, aby vás ten den mohl překvapit jako zloděj. Vy všichni jste synové světla a synové dne. Nepatříme noci ani temnotě. Nespěme tedy jako ostatní, nýbrž bděme a buďme střízliví. (1Te 5,4-6)

Být nemile překvapen je vskutku nemilé. Ať už jde o zpoždění, ztrátu nebo zklamání ve vztahu. Ježíšův druhý příchod pro kristovce nemá být nemilou událostí. Těšíme se na ten okamžik? Asi se nejde neustále těšit, ale lze neustále očekávat, počítat s Ježíšovým druhým příchodem. Buďme tedy připraveni, nikoliv zaskočeni. Počítejme s Ježíšovým příchodem. Určitě nastane, je to jisté. Nevytěsňujme tuto okolnost, ale naopak s ní počítejme.
Nemilé překvapení je, když nás někdo „načapá“, přistihne u něčeho, co jsme chtěli utajit. Rádi bychom, aby „to“ zůstalo ve tmě, aby to nikdo neviděl. Pokud jsme Božími dětmi pro Ježíšovu oběť, pokud jsme Mu své životy vydali cele a opravdově, potom bychom ani neměli dělat, ani toužit po tom, co bychom chtěli nechat ve tmě, zahalené a utajené. Žijme nabíledni. Dělejme i v soukromí vše tak, jako by to bylo před zraky všech, protože stejně ten nejpodstatnější, Soudce, to vidí. Bděme! Buďme ve střehu před Zlým, před různými pokušeními. Buďme střízliví, neopilí alkoholem, neomámeni kdovíčím. A to jak tělesně, tak i duchovně. Možná se nám lépe odolává drogám než falešnému učení nebo pornografii. Vyznávejme své hříchy a žijme ve světle! Tak budeme připraveni na Kristův příchod.

Erik Poloha (Praha 3)

pondělí - 20. prosince 1Tm 1,12-20

Kristus přišel k záchraně hříšníků

A milost našeho Pána se nadmíru rozhojnila a s ní víra i láska v Kristu Ježíši. Věrohodné je to slovo a zaslouží si plného souhlasu: Kristus Ježíš přišel na svět, aby zachránil hříšníky. Já k nim patřím na prvním místě. (1Tm 1,14-15)

Za pár dnů si budeme připomínat převratnou událost, kdy se v Betlémě narodil Zachránce. Bůh přišel na zem. Vzal na sebe lidskou podobu, aby se v Něm zračila dokonalost, moudrost, moc a vznešenost, ale i spravedlnost, milost a láska. Přišel, aby zachránil člověka od hříchu. Žijeme ve světě, který je infikovaný hříchem, aniž by se lidé chtěli léčit. Hřích přijímají jako normu. Ti dva v Ráji neposlechli Boha, a tak se infikovali prvním hříchem, který oddělil člověka od Boha. Bůh miluje hříšného člověka, a proto poslal Zachránce, ale nenávidí hřích. Bez tohoto Zachránce nemá nikdo přístup k Nebeskému Otci. Jedině Pán Ježíš Kristus může přeprogramovat náš život, abychom se mohli bez viru hříchu vrátit do nebeského domova. Tam virus hříchu nemá přístup. Hřích nikam neschovám. Když zavřu oči, neznamená to, že hřích zmizí. To jsem jen já ztratila ze zřetele Ducha svatého, který mě na hřích upozorňuje. Bůh na hřích nemůže zapomenout, protože hřích nás ničí jako smrtelná rakovina. Jak vítězit nad virem hříchu? Lék na tuto nemoc hříchu je jediný a to je Kristova krev. On se svou smrtí postaral o odstranění viny a moci hříchu. Nikoho, kdo lituje svých hříchů, neodmítne. Ti, kteří nechtějí přijmout lék na hřích, netuší, jak hrozná věčná budoucnost je čeká. Jak smutný je pohled na zástupy, které jdou bez Ježíše do pekla. On se narodil pro každého bez rozdílu. Bez tohoto Zachránce nikdo neuvidí nebe. Pokud zůstaneme co nejblíže Kristu, hřích se stane výjimkou a ne pravidlem. Je zde přímá úměrnost. Čím blíže ke Kristu, tím je nám hřích vzdálenější. Být neustále v Boží blízkosti znamená mít zaměřený pohled na Krista. Vždyť On přišel proto, aby nás zbavil tíhy hříchu, aby nás zachránil pro věčný život s Ním.

Helena Včeláková (Odbor sester)

úterý - 21. prosince J 1, 1-18 

Vylití Boží milosti skrze Ježíše Krista

Z jeho plnosti jsme byli obdarováni my všichni milostí za milostí. Neboť Zákon byl dán skrze Mojžíše, milost a pravda se stala skrze Ježíše Krista. (J 1,16-17)

Kolik Boží milosti potřebuje hříšný svět? Lze Boží milost změřit? Lze si Boží milost naplánovat? Lze si ji vynutit? Mohu si ji naplánovat? Může si vězeň vynutit propuštění z vězení? Milost je mi dána a já ji mohu pouze přijmout. Nemohu si jí zasloužit, je to dar, který přijímám ve veliké pokoře s věčnou radostí, nebo odmítám s pýchou a věčným zatracením. Pán Ježíš nikomu milost nenutí. Jsou lidé, kteří tvrdí, že zvládají vše sami. Žijí v omylu a radují se různých věcí, aniž si uvědomují, že jejich radost je jen chvilková. Pro Boží milost neplatí lidská pravidla. Nemohu si jí zasloužit vzorným chováním. Je to pozvání samotným Bohem na Jeho hostinu, kam zve nečisté, chromé, hříšníky, pohany i cizince. Smazat hřích nelze bez pokání. Potřebujeme dotek Ducha svatého, který nám ukáže, co se halí do roušky tmy. Zastavme se v tento adventní čas a dejme prostor Duchu svatému k proměně našeho vnitřního člověka. On otevře náš duchovní zrak i sluch a my uvidíme před sebou náš život jako otevřenou knihu. Jestliže žijeme jako omilostnění hříšníci, uvědomujeme si velikost Boží lásky a milosti. To v nás vzbuzuje touhu sloužit Tomu, který nás obdaroval. Sloužit a zároveň tuto zprávu předávat dál. Skrze brýle milosti můžeme vidět lidi kolem sebe jako omilostněné hříšníky, stejně jako jsme byli obdarováni milostí my. „Z jeho plnosti jsme byli obdarováni my všichni milostí za milostí.“ (J1,16a) Díky za slzy pokání, které svlažují naše suché vyprahlé cesty, které jsou milostí za milostí měněny v úrodná pole. Je nám dána milost i dnešního dne, který díky závislosti na Dárci milosti můžeme prožít tak, abychom se jednou za sebe nemuseli stydět. 

Helena Včeláková (Odbor sester)

středa - 22. prosince Iz 49,1-7

Spasitel pro všechny národy

On dále řekl: „Nestačí, abys byl mým služebníkem, který má pozvednout Jákobovy kmeny a přivést zpátky ty z Izraele, kdo byli ušetřeni; dal jsem tě za světlo pronárodům, abys byl spása má do končin země.“ (Iz 49,6)

Přečtený oddíl proroka Izaiáše je vlastně evangelium - dobrá zpráva. Izrael se v době, kdy žil prorok Izaiáš, nenacházel zrovna v dobré situaci, spása by se mu hodila. Záchranu Židé očekávali, doufali v lepší budoucnost. Upínali se k příchodu Mesiáše. Jak jim asi muselo toto slovo znít? Jaká spása pro pronárody. Sami potřebovali záchranu. V překladu „pronárod“ znamená opomíjený, opovrhovaný národ, ale v horších případech to znamená cháska, sebranka, lůza. V Bibli je pronárodem nazvaný i Izrael, např. v Jozue 4,1 čteme že: „Celý ten pronárod přešel Jordán.“
U Lukáše ve 2. kapitole je popsáno splnění Božího slibu, a to nejen pro vyvolený izraelský národ. V 10. verši je napsáno…anděl jim řekl: „Nebojte se, hle, zvěstuji vám velikou radost, která bude pro všechen lid.“
Spása, která byla tenkrát slíbena a později se naplnila, trvá. Ta spása byla daná Bohem z nesmírné lásky, z lásky i ke mně, která jsem součástí pronárodu. V příchodu Pána Ježíše na zem, pak v jeho oběti na kříži a ve slavném zmrtvýchvstání můžeme přijmout záchranu a naději pro věčný život.
Tím bychom se mohli uklidnit a být šťastni, že jsme zachráněni. Ale věřím, doufám, že náš klid nemá nic společného s lhostejností. Andělé měli velikou radost a museli o narození Ježíše vydat svědectví. Jestliže jsme prožili radost z osobního poznání Pána Ježíše, z přijetí spásy, nemůžeme si to nechávat pro sebe. Pro nás „končiny země a všechen lid“ je naše město, naše ulice, naše rodina.

Jiřina Vimpelová (Odbor sester)

čtvrtek - 23. prosince L 2,1-14 

Očekávaný Mesiáš přišel

Náhle při nich stál anděl Páně a sláva Páně se rozzářila kolem nich. Zmocnila se jich veliká bázeň. Anděl jim řekl: „Nebojte se, hle, zvěstuji vám velikou radost, která bude pro všechen lid.“ (L 2,9-11)

Po staletí očekával Izraelský národ příchod Mesiáše. Určitě každá generace Židů měla své vysněné představy o tom, jak takový Mesiáš přijde. Očekávali ho s nadějí na lepší pozemský život. S radostí, že se postará o pokoj pro jejich národ. Očekávali ho s přesvědčením, že musí svrhnout nadvládu nenáviděného Říma. Určitě ho však nikdy neočekávali se strachem. V přečteném textu však čteme, že těch, kteří byli nejblíže, se zmocnila bázeň. Český etymologický slovník vysvětluje, že bázeň je strach, obava nebo úzkost. Jak je to vše vzdáleno přesvědčení, radosti či naději. Strach, obava, úzkost se vůbec nehodí k tak významné události, jakou je příchod Mesiáše - Pomazaného. Jsem však ráda, že nám Boží Slovo představuje pastýře jako obyčejné lidi. Lidi jako jsme ty i já. Lidi, kteří jsou ovlivněni svými pocity a obavami, které pramení z každodenních zkušeností života. Jaké uvolnění a uklidnění museli pastýři prožít po slovech anděla: „Nebojte se, zvěstuji vám radost, která bude pro všechen lid.“ Všechen lid? To znamená radost pro tebe i pro mne. Je tvůj život plný strachu, obavy či úzkosti z čehokoli? Tak se už neboj. I pro tebe je tady veliká radost. I pro tebe se narodil Mesiáš. Spasitel, Pán Ježíš Kristus. Přeji ti v tento sváteční den, aby se tato naděje a radost stala jistotou tvého každodenního života.

Vilma Koblischková (Odbor sester)

pátek - 24. prosince L 2,15-20

Jak reaguješ na Boží poselství?

Jakmile andělé od nich odešli do nebe, řekli si pastýři: „Pojďme až do Betléma a podívejme se na to, co se tam stalo, jak nám Pán oznámil.“ Spěchali tam a nalezli Marii a Josefa i to děťátko položené do jeslí. (L 2,15-16)

Po staletích očekávání je tu Mesiáš. Doba čekání skončila. Teď lidé mohli vidět, slyšet, dotknout se Toho, který byl zaslíben a přišel. Pastýři a v dalších letech Ježíšova života i celý Izrael mohli vyznat podobně jako Simeon: „Pane, mé oči viděli tvé spasení, které jsi připravil přede všemi národy - světlo, jež bude zjevením pohanům, na slávu pro Tvůj lid Izrael.“ (L 2, 30-32). Z Božího Slova však víme, že těch, kteří v Ježíši poznali Mesiáše, bylo málo. A nemůžeme říct, že v uplynulých dvou tisíciletích by to bylo jinak. I dnes je málo těch, kteří v dítěti, kterého narození si dnes připomínáme, vidí Božího Pomazaného. Pastýři řekli: „Pojďme a podívejme se…“ Co nás zdržuje od toho, abychom šli a podívali se? Je to naše lenost, máme ještě čas, nechceme měnit zajeté koleje života? Ať je to cokoli, musíme si přiznat, že času je málo. Boží shovívavost se jednou naplní a bude pro nás pozdě. Pastýři spěchali a nalezli. Poslechli Boží poselství, zvěstované anděly. Milý příteli, jestli víš, že se Spasitel narodil i pro tebe, už déle nezůstávej na stejném místě. Náš Pán a Bůh čeká, že vstaneš, půjdeš se podívat a přijmeš poselství o spasení v Pánu Ježíši Kristu. Dnes jsou Vánoce, připomínka Boží štědrosti k člověku. Máme jedinečnou příležitost připojit se k pastýřům, kteří: „Se navrátili oslavujíce a chválíce Boha za vše co slyšeli a viděli…“ 

Vilma Koblischková (Odbor sester) 

sobota - 25. prosince J 1,12-14

Skrze Ježíše Krista jsme se stali Božími dětmi

Těm pak, kteří ho přijali a věří v jeho jméno, dal moc stát se Božími dětmi. (J 1,12)

Jak krásné a příhodné slovo pro první svátek vánoční! Pán Bůh nám daroval největší dar, jaký je možno získat - „moc“ být Božími dětmi. 
Slovo „moc“ má několik významů - právo, pravomoc, oprávnění, pověření. V našem občanském životě se mnohdy bez různých oprávnění, pověření a pravomocí neobejdeme. Například ke vstupu do budovy, podpisu smlouvy či vykonávání určité specifické činnosti.
Jaké je to právo, oprávnění, které jsme získali tím, když jsme Pána Ježíše přijali a věříme v Jeho jméno? Co znamená být Božími dětmi? Písmo mluví o nás jako o „dědicích Božích zaslíbení“. Dědictví je něco, co si člověk nezaslouží. Nic pro ně neudělal, má na ně právo ještě dřív, než ho užívá. Tak je tomu s námi. Na základě toho, že jsme přijali Pána Ježíše do svého života a věříme v Něj, již dnes jsou naše jména zapsána v nebesích a Pán má pro nás připravené místo. Pán Bůh s námi počítá a s každým z nás má své veliké a slavné plány. Budoucnost, kterou nám připravil, je nezničitelná hodnota. Jsme „lidé věčnosti“. To je přece důvod k velké radosti a vděčnosti. A to i přesto, že tak jako Boží Syn, Ježíš Kristus, i my jako Boží děti procházíme v životě mnoha těžkými situacemi. Naše cesta nemůže být zásadně jiná než cesta Pána Ježíše Krista. Kdosi řekl: „Když tvůj konec bude lepší než tvůj začátek, jsi schopen vydržet to, co bude mezi tím.“ 
To, co říká apoštol Pavel k tomuto tématu Židům v 10. kapitole, ve 35. a 38. verši je mnohokrát lepší: „Neztrácejte proto odvahu, neboť bude bohatě odměněna,“ a „avšak můj spravedlivý - říká Bůh - bude žít, protože uvěřil.“ Kéž nás zaplaví radost, kterou nám nic a nikdo nevezme. Radost z Božího daru - z práva být Jeho dětmi.

Jana Pospíšilová (Odbor sester)

neděle - 26. prosince Tt 2, 1-15

Boží milost vede ke zbožnému životu

Ukázala se Boží milost, která přináší spásu všem lidem a vychovává nás k tomu, abychom se zřekli bezbožnosti a světských vášní, žili rozumně, spravedlivě a zbožně v tomto věku. (Tt 2, 11-12)

Ve vánoční písni bratří Pospíšilů „Když přijdou svátky vánoční“ se ve druhé sloce zpívá: „Tak přišel Kníže Pokoje nás získat láskou bez boje a přinesl nám spásu, nám spásu.“ 
Ano, my, kteří jsme přijali dar Boží milosti, se radujeme ze spasení v Pánu Ježíši. Vánoční svátky si „užíváme“. Naše srdce je plné vděčnosti a lásky k našemu Bohu za jeho nevystižitelný dar - nový život v našem Pánu. Když přemýšlíme nad Boží milostí v našem životě, musíme pokorně přiznat: „Byli jsme obdarováni milostí za milostí.“
Boží milost ale přináší spásu všem lidem, nejen nám. Nás, kteří jsme již Boží milost prožili, vychovává ke zbožnosti, rozumnému životu. Bezbožnosti a světských žádostí se máme zřeknout /zapřít se/. Celý oddíl ve verších 1-10 je dlouhý soupis toho, jak vypadá zdravé učení pro každou skupinu Božích dětí - jak starších, tak i mladších. A to s jediným cílem. „…aby Boží slovo nebylo zneváženo“ (v. 5) a „…aby protivník byl zahanben a nemohl o nás povědět nic špatného.“ (v. 8) Jak vážné slovo! Až z toho mrazí, když se zpytujeme. Nedlužíme lidem tohoto věku víc naší zbožnosti, aby se i pro ně Boží milost stala žádoucí? 
Náš problém není v tom, že bychom tomuto slovu neporozuměli, ale problém je v jeho uplatňování. Proto apoštol Pavel nabádá Tita, aby tato slova učil, napomínal a přesvědčoval se vším důrazem (v. 15). Do zbožnosti dorůstáme, něco nás stojí, není zadarmo. Zapírání našeho „já“ je každodenní zápas. Ale s pohledem upřeným na výše zmíněný cíl a spásu druhých, stojí za to. 
Vždyť „On se za nás obětoval, aby nás vykoupil ze všeho hříchu a posvětil za svůj vlastní lid, horlivý v dobrých skutcích“. (v. 14)

Jana Pospíšilová (Odbor sester)

pondělí - 27. prosince 1Pt 5,1-11

Bohu na nás záleží

Pokořte se tedy pod mocnou ruku Boží, aby vás povýšil v ustanovený čas. Všechnu svou starost vložte na něj, neboť mu na vás záleží. (1Pt 5,6-7) 

Jak je to milé a povzbuzující, když máme člověka, kterému můžeme říci své starosti, o kterém víme, že nás má rád, že mu na nás záleží. Mnohem důležitější je ale skutečnost, že všemohoucímu Bohu na nás záleží, nejsme mu lhostejní, Jemu se můžeme se vším svěřit a prosit Ho o pomoc. Určitě jsme v uplynulém roce prožívali mnohé starosti, ale jak jsme s nimi naložili? Snažili jsme se je všechny sami vyřešit, nebo jsme poslechli radu Bible a svěřili jsme své starosti Bohu?
Je velmi přirozené spoléhat na své schopnosti a svou sílu. Spolehnout na někoho jiného je pokořující, člověk tak přiznává svou nedostatečnost, a proto raději sebevědomě usiluje vyřešit si své problémy sám. Ale nemusí to být jenom pýcha, která je zábranou v očekávání pomoci od Boha. Může to být i nedůvěra Bohu, pocit, že Jemu na nás nezáleží, nebo že bychom svou starostí jenom Pána Boha obtěžovali. Možná nám ďábel namlouvá, že si Boží pomoc nezasluhujeme, že pro naši hříšnost a selhání nám Bůh nemůže a nechce pomoci. Kdyby takto uvažoval marnotratný syn z Ježíšova podobenství, vůbec by nenašel odvahu k návratu ke svému otci, vždyť za svou bídu a problémy si mohl sám.
Mnohé starosti však vůbec nemusí souviset s nějakým naším selháním. Jsou to běžné životní starosti: jak vyjít s penězi, jak zvládnout nároky ve škole, v rodině, v zaměstnání, zajištění bydlení nebo problémy v nemoci naší nebo našich dětí. Jakkoliv se nám může jevit, že řešení těchto problému je jenom na nás, svěřme své starosti tomu, kdo má v moci neobvyklá řešení a komu na nás velice záleží. A pokud tak učiníme dřív než až v situaci naprosté bezradnosti, ušetříme si mnohou ustaranost a trápení. Pamatujme, že Jemu na nás opravdu záleží!

Milan Kern (Blansko)

úterý - 28. prosince Ef 1,1-14

Chvála Bohu za duchovní obdarování

Pochválen buď Bůh a Otec našeho Pána Ježíše Krista, který nás v Kristu obdařil vším duchovním požehnáním nebeských darů; v něm nás již před stvořením světa vyvolil, abychom byli svatí a bez poskvrny před jeho tváří. (Ef 1,3-4)

Jistě si při ohlédnutí do uplynulého roku můžeme vzpomenout na mnohá požehnání, která jsme z Boží milosti mohli přijímat v oblasti našeho tělesného života a za která jsme vděčni. Uvedené úvodní verše z Pavlova dopisu Efezským však zaměřují naši pozornost na duchovní požehnání nebeských darů. Jsou to dary duchovní, obohacující náš duchovní život. Připomeňme si teď alespoň některé z nich, ať nás to povzbudí k chvále a oslavě našeho Pána.
Tím základním prvotním duchovním obdarováním, ze kterého plynou všechna další, je naše vyvolení. Bůh nás v Kristu vyvolil ke spasení a přijal nás za své syny (5). Vykoupil nás obětí Ježíše Krista a odpustil nám naše hříchy (7). I když je to možná pěkná řádka let, kdy se to stalo realitou v našem životě, ať nám to nezevšední, ale denně se radujme ze spasení a děkujme za něj svému Bohu. Vždyť Pavel zde třikrát opakuje, že to vše je k chvále Jeho slávy (6,12,14).
Přijetí za Boží děti nám otevřelo další úžasné duchovní obdarování. Skrze Krista jsme byli obdarováni Duchem svatým (13). Duch svatý nám dává ujištění o Božím synovství (Ř 8,16), dává nám sílu k překonávání hříšných žádostí (Ř 8,13) a k posvěcenému životu (Ř 8,9). Duch svatý dává také duchovní dary k nejrůznější službě v církvi (1K 12,1-11) a v životě věřícího působí ovoce Ducha svatého (Gal 5,22-23).
Možná máme tendenci spíše počítat svou nedostatečnost a selhání. Jistě je důležité pokorně si přiznávat takovou realitu. Ale nemělo by nám to zastřít úžasné Boží obdarování a jeho velikou milost. Naše oslava nebeského Otce a jeho Syna, Ježíše Krista, nás vyvede z tíživé a deptající tělesnosti a otevře nám nové obzory duchovního života.

Milan Kern (Blansko)

středa - 29. prosince Ef 5,9-20

Nepromarni darovaný čas

Dávejte si dobrý pozor na to, jak žijete, abyste si nepočínali jako nemoudří, ale jako moudří; nepromarněte tento čas, neboť nastaly dny zlé. (Ef 5,15-16)

Slova o tom, že „nastaly dny zlé“, mohou připomínat konstatování některých starších lidí, jak je ta dnešní generace horší než ta jejich. Ovšem autor těchto slov, apoštol Pavel, nebyl životní pesimista, který by vzpomínal, jak to za jeho mládí bylo lepší. Žel, slovíčko „nastaly“ dny zlé, posouvá význam těchto slov tak, jako by to byla nějaká nová situace. V žádném jiném překladu jsem slovo „nastaly“ nenašel, je vždy jen konstatováno, že „dny jsou zlé“. Takže v čem jsou ty dny zlé, co je pro věřící nebezpečím?
V době prvotní církve křesťané z pohanů žili v pohanské společnosti, která určovala nejen pohanskou modloslužbu, ale také ráz společnosti, její životní styl a mravnost, či spíše nemravnost. Proto Pavel varoval před podlehnutím jejich vlivu a z tohoto hlediska to byly pro křesťany opravdu dny zlé. Ovšem v dnešní době je pro věřící velmi podobná situace. Žijeme ve většinové společnosti, která se již ani formálně nehlásí ke křesťanství ani ke křesťanským hodnotám nebo křesťanské morálce. Vliv takové společnosti silně dotírá i na křesťany. Proto i pro nás platí Pavlovo varování: „Dávejte si dobrý pozor na to, jak žijete!“
Jak jsme využili těch uplynulých 363 dní tohoto roku? Kolik času jsme strávili surfováním na internetu, prázdnými řečmi nebo úzkostlivým uklízením? Kolik času jsme využili pro duchovní sebevzdělávání, pro návštěvu potřebných nebo pro svědectví nevěřícím? Čas je možné promarnit i jiným způsobem, který nám snad ani nepřijde, že je také promarněním. V Žalmu 127 čteme o marné snaze stavitelů nebo strážců bez Boží pomoci. I různá služba v církvi, ale bez Božího vedení a pomoci, může být jen promarněním času a promarněním daných příležitostí. 
Nejzávažnější je promarnění příhodného dne spásy. Pavel píše: „Hle, nyní je čas příhodný, nyní je den spásy!“ (2K 6,2) Je velké nebezpečí, že pokud člověk nevyužije Boží nabídku, může následovat zatvrzelost. Proto Bible říká: „Povzbuzujte se navzájem den co den, dokud ještě trvá ono „dnes“, aby se nikdo z vás, oklamán hříchem, nezatvrdil.“ (Žd 3,13)

Milan Kern (Blansko)

čtvrtek - 30. prosince Ž 103, 1-22

Dobrořečení Hospodinu za jeho dobrodiní

Dobrořeč, má duše, Hospodinu, celé nitro mé, jeho svatému jménu! Dobrořeč, má duše, Hospodinu, nezapomínej na žádné jeho dobrodiní! (Ž 103,1-2)

Davidovo dobrořečení Hospodinu je mnohem víc než jen zdvořilé, slušné poděkování. Je to spontánní vylévání srdce, vycházející z celé jeho osobnosti. Těžko říci návod, jak takového stavu emocí můžeme dosáhnout. Můžeme si začít psát, za co konkrétně můžeme být vděčni. Můžeme opakovat slova tohoto žalmu nebo některého jiného podobného, např. 111, 118, 148, 150. Ale je to zárukou, že takto formulované předměty díků rozechvějí naše srdce?
Někdo poradil manželům, kteří necítili lásku ke svému protějšku a nevěděli jak ji probudit: „Dělej vše jako z lásky a láska pak přijde.“ Myslím, že je to dobrá rada; konat skutky jako z lásky můžeme kdykoliv, protože naši vůli k takovým činům můžeme vést, k tomu nepotřebujeme nutně emoci lásky. A takové činy pak pravděpodobně lásku probudí.
Podobně je to i s naší spontánní vděčností, která vyplývá z lásky. V knize Zjevení čteme vzkaz do sboru v Efezu s výtkou, že ztratil první lásku. Za touto výtkou následuje výzva: „Jednej jako dřív.“ (Zj 2,4-5) Lásku si nemůžeme naordinovat, ale skutky lásky ano.
Rozpomeňme se na celý uplynulý rok. Okoušeli jsme v něm Boží dobrodiní, odpuštění, uzdravení, ochranu, pomoc v nejrůznějších věcech? Děkujme za to našemu Pánu, vždyť vděčnost si můžeme naordinovat. Upřímná vděčnost pak nezůstane bez Boží odezvy, On sám rozechvěje naše srdce emocemi, které naše srdce zaplaví.

Milan Kern (Blansko)

pátek - 31. prosince Žd 12,1-13

Jak vykročíš do nového roku?

„Posilněte proto své zemdlené ruce i klesající kolena“ a „vykročte jistým krokem“, aby to, co je chromé, docela nezchromlo, ale naopak se uzdravilo. (Žd 12,12-13) 

Známou knihu anglického autora Johna Bunyana Poutníkova cesta zde asi nemusím příliš představovat. Měla by se číst v každé rodině, měl by se s ní seznámit každý křesťan. Jakkoli byla napsána před mnoha staletími, stále nás oslovuje. Alegoricky popisuje životní cestu křesťana z města zkázy do nebeského města, tedy z tohoto světa do světa budoucího, do Božího království. Putující křesťan se na té cestě setkává s nejrůznějšími překážkami, musí bojovat s pokušeními, ten Zlý se ho neustále snaží odradit, svádí ho na scestí. Ještě že mu vždy přichází v různé podobě pomoc od Pána Boha. Neustále tam zaznívá: musíš se držet té přímé cesty!
Dnešní oddíl nás vybízí, abychom odhodili všecku přítěž i hřích a vytrvali v našem duchovním běhu. Abychom udržovali svůj pohled upřený na Pána Ježíše, který vede naši víru od počátku až do cíle. On za nás zvítězil na Golgatě. A přestože nám ta naše cesta nepřipadá často snadná a my někdy klesáme na duchu, máme se posilnit v Pánu. Boží slovo nás povzbuzuje: procházíš Otcovou výchovou, vždyť jsi jeho dítětem. Vychovává tě k vyššímu cíli, k podílu na své svatosti, a to je pro tebe dobré, i když to někdy bolí.
A tak nechme ve starém roce všechnu zátěž hříchu, kterou jsme si v průběhu roku „nabalili“. Udělejme si duchovní inventuru svého srdce, svého životního stylu, svých vztahů. Miluji cele Pána Boha, miluji své bližní jako sebe? Žiji věrně jako Kristův svědek uprostřed tohoto světa?
A když se Boží Duch dotkne našeho svědomí, vyznávejme svůj hřích Pánu, prosme ho za odpuštění, věřme v jeho milost. A vykročme do nového roku s novou radostí, s novou chválou Bohu a vděčností za jeho velkou milost. Vyprosme si vedení Božím Duchem pro dny, které jsou před námi! Ať je nový rok 2022 plný Boží milosti a požehnání!

Pavel Coufal (předseda VV BJB)

sobota - 1. ledna 2022
