sobota - 1. ledna Ž 37,1-21

Svěř svou cestu Hospodinu

Svou cestu svěř Hospodinu, doufej v něho, on sám bude jednat. (Ž 37,5)

Vstoupili jsme do nového roku 2022. Co nás v tom letošním roce čeká? To nevíme. Je možné, že budeme něčím překvapeni nebo zaskočeni. Na začátku roku 2020 jsme netušili, že přijde koronavirová epidemie. Když pak v březnu dorazila epidemie i do naší země, byli jsme zaskočeni tím, jak se život téměř den ze dne výrazně změnil.
Rádi bychom věděli, co nás čeká v tom letošním roce. Jenže nevíme. A myslím, že to tak je dobře. I když to pro nás není komfortní pocit. Nesmíme ve své zvědavosti nebo ve svých obavách o budoucnost vyhledávat vykladače karet nebo jiné okultisty. Máme a smíme se ve víře obracet k Hospodinu. Svěřujme mu svoje cesty a prosme, aby On byl tím, kdo jde vedle nás a kdo nás dovede k cíli.
Žalm 37 nás vybízí k tomu, abychom se svěřovali Hospodinu zvláště tehdy, když se na té naší cestě setkáváme s nejrůznějším zlem nebo zlými lidmi. Doufej i v takových situacích v Pána, hledej svoje blaho v Hospodinu. Nerozčiluj se nad těmi, kdo ti budou klást do cesty překážky. Ztiš se před Hospodinem a čekej na něj. Svěřuj každý den svoji cestu jemu a věř, že on sám bude ve tvém životě jednat.
Je dobře, že začínáme nový rok tímto žalmem, který nás vede k plné důvěře v Hospodina. Svěřujeme mu sami sebe, své rodiny, sbory, celou naši Jednotu. Prosme, aby nás vedl a jednal s námi podle své dobré vůle. Věřím, že až se na konci roku ohlédneme zpět, budeme s vděčností chválit jeho jméno, protože k nám byl dobrý a jednal s námi podivuhodným způsobem.

Pavel Coufal (předseda Výkonného výboru BJB)

neděle - 2. ledna Ga 6,1-10

Dobré využití svěřeného času 

V konání dobra neumdlévejme; neochabneme-li, budeme sklízet v ustanovený čas. A tak dokud je čas, čiňme dobře všem, nejvíce však těm, kteří patří do rodiny víry. (Ga 6,9-10)

Na začátku roku přemýšlíme o tom, čeho bychom v tomto roce chtěli dosáhnout. Dáváme si cíle pro náš osobní život, pro duchovní růst, pro náš rodinný život nebo službu v církvi. Je dobré o těchto věcech přemýšlet s modlitbou, aby nás vedl náš Pán Ježíš. Ptát se: po čem opravdu toužím? Jaké pozitivní změny bych chtěl na konci roku vidět u sebe nebo kolem sebe? Co bych chtěl udělat, aby se můj život měnil a abych byl požehnáním pro své okolí?
Je pravdou a naší častou zkušeností, že nám novoroční předsevzetí dost často moc dlouho nevydrží. Buď se unavíme, nebo ztratíme motivaci. Nebo byly naše představy nereálné a neuskutečnitelné. 
Boží slovo nás vybízí, abychom neumdlévali v konání dobra, ve službě lásky druhým. Slibuje nám, že budeme-li vytrvalí, budeme v ustanovený čas sklízet ovoce. Pán Ježíš také nepřišel na tento svět, aby si nechal sloužit, ale aby sloužil lidem. Využil k tomu každou příležitost. 
Dokud je čas, dokud nám Pán Bůh dává síly a možnosti, věnujme svůj čas službě evangelia a pomoci druhým lidem, bez rozdílu. Nejvíce však hledejme, jak pomoci lidem, kteří jsou v našem sborovém společenství. To není sobectví, to je výsada pramenící z toho, že patříme jeden k druhému v Kristově těle, církvi.
Milý bratře, milá sestro, čím naplníme hodiny a dny, které nám Pán Ježíš dává i v tom letošním roce?

Pavel Coufal (předseda Výkonného výboru BJB)

pondělí - 3. ledna Ž 33,1-22

Důvěra v Hospodina nezklame.

Naše duše s touhou vzhlíží k Hospodinu, on je naše pomoc, náš štít. Z něho se raduje naše srdce, my doufáme v jeho svaté jméno. Tvoje milosrdenství buď, Hospodine, s námi; na tebe s důvěrou čekáme! (Ž 33,20-22) 

„Naše duše po Hospodinu touží - on je naše pomoc a náš štít! On je radostí našeho srdce, v jeho svaté jméno doufáme. Kéž je s námi tvá láska, Hospodine, jako je v tobě naše naděje!“ Ž 33,20-22
Naše duše - moje duše po Tobě touží. A ne jenom když mám starosti a smutky, ale i když mám radost a prožívám něco hezkého. Moje duše touží neustále po Pánu. Jak je úžasné mu v modlitbě říct svoje nadšení i bolesti, jak je to naplňující, říct všechno, úplně všechno!!!
Nikdy nikdo nás nemůže tak pochopit a vyslechnout, jako náš Pán. Přátelé nás vyslechnou, možná i pochopí, ale je tam vždycky „ale“. Když přicházíme k Bohu s upřímným srdcem, nikdy před námi nezavře dveře. A že máme starosti a bolístka, která nejsme schopni říct ani nejbližším možná i proto, abychom je nezranili. Ale náš Pán unese všechno. A jak je osvobozující vědět, že to můžu nechat u jeho nohou a svobodně odejít. Minulý týden jsem se vracela večer domů, byla tma a sněžilo. Byla jsem úplně bílá s velkou vrstvou sněhu na svém oblečení. Neumím ani popsat tu nádheru, tu osvobozující, zklidňující atmosféru, ten pokoj, který zavládl na zemi, a vybavil se mi verš z Izaiáše 1,18: „Jen pojďte a proberme to, praví Hospodin, jsou-li vaše hříchy jako šarlat, zbělí jako sníh.“ A ten překrásný bílý sníh dopadal na zem, byl překrásně bílý a čistý a já jsem mohla děkovat Bohu za tuto jistotu a naději, kterou mám i všichni, kteří Boha hledají.

Jana Šulcová (Aš)

úterý - 4. ledna Ž 34,1 - 23

Zdeptaný není opuštěn Hospodinem

Hospodin je blízko těm, kdo jsou zkroušeni v srdci, zachraňuje lidi, jejichž duch je zdeptán. (Ž 34,19-20)

Mnohokrát jsem si kladl otázku, proč lidé kolem mne ne a ne uvěřit? Vždyť jsou to moji přátelé, známí. Vědí, že jsem věřící a praktikující křesťan. Proč jsou pořád vůči mně a Bohu v opozici, když se bavíme o Ježíši Kristu a víře v Něj. Snažil jsem se přijít na to, proč lidé, kteří jsou moji dlouholetí přátelé, pořád odmítají skutečnost, že Ježíš Kristus žije a že za ně zemřel? Ano, jsou ochotni se bavit o Pánu Ježíši a víře i dlouhý čas, ale uznat, že Ježíš Kristus je Pravda, to ne a ne udělat. Pán mi na moje otázky dal před lety odpověď a dnešní verš ze Žalmu 34:19 je jednou z odpovědí. Pokud budeme chtít 19.verš uvést do praxe, znamená to: jdi k lidem, kteří se nemají tak dobře jako tví přátelé. Jdi k lidem, kteří jsou zkroušeni v srdci a jejich duch je zdeptán. Tvoji přátelé, se kterými se stýkáš, jsou lidé, kterým nic nechybí. Jsou to lidé, kteří mají již zaběhnuté životní koleje a životní výhybka je v nedohlednu. Oni nemají potřebu řešit svůj život. Touto mojí zkušeností nechci vůbec říci, že nemá cenu bojovat. Také jsem to nevzdal a v rodině se za ně pořád modlíme. Vždyť Bůh je milostivý. Pokud i ty prožíváš podobnou situaci, v modlitbě neustávej. Modli se za ně i dál a nemusíš se za ně vůbec modlit sám. Popros svého bratra nebo sestru v Kristu, aby se modlili také. A jak se postavit k výzvě hlásat evangelium lidem, kteří se nemají tak dobře jako my a jsou zkroušeni v srdci? Znáš takové lidi? Můžeš prosit Boha za to, aby ti takové lidi poslal. Prosme, abychom každý z nás, kteří známe našeho Spasitele, byli připraveni vydat o něm svědectví.

Libor Pospíšil (Aš)

středa - 5. ledna Ž 35, 1-28

Volání věřícího o Boží zastání

Hospodine, ty vidíš a nejsi hluchý, Panovníku, nebuď mi vzdálen! Probuď se, postav se za mé právo, za mou při, můj Bože, Panovníku. (Ž 35, 22-23)

Do života každého křesťana přichází utrpení, pronásledování, šedá údolí. Není možné se jim vyhnout. V Písmu stojí: „Každý, kdo chce žít zbožný život, zakusí pronásledování.“ Leckdy si jej způsobíme sami svými hříchy a způsobem života. Král a služebník David s tím měl své zkušenosti. Hříchy nesly své ovoce a následky. Byly však i chvíle, kdy zakoušel pronásledování a útrapy pro zbožnost a čistotu svého života. Stejně jako služebník Job.
David měl své zkušenosti s Bohem, kdy si myslel, že Bůh snad jeho činy a život nevidí. Že neslyší, co říká a mluví jeho srdce. Že Panovník je nahluchlý. A také že je dostatečně vzdálen. Byl to ale velký omyl. Prorok Nátan ho z toho strašného snu probudil. Od té doby se Davidův život hodně změnil. Zakusil pronásledování od vlastní rodiny, od přátel, od kamarádů a skoro celý život utíkal. Víte ale, byl očištěn od svých starých hříchů a měl pokoj v srdci. Už nepanovalo jeho JÁ, ale panoval Hospodin. A tak se pro sebe i ujišťoval a povzbuzoval, že Panovník vidí, není hluchý, není mu vzdálen a postaví se v jeho záležitosti za něj.
V jaké životní etapě se nacházíš ty? Bůh ti vidí hluboko do srdce, není hluchý, není ti vzdálen a postaví se za tvou při. Nebude tě ale do ničeho nutit. Vyber si život nebo smrt, požehnání nebo zlořečení, ale radím ti, vyber si život.

Martin Jindra (Aš)

čtvrtek - 6. ledna Ž 36,1-13

V Bohu je zdroj života i smysl života

U tebe je pramen žití, když ty jsi nám světlem, spatřujeme světlo. (Ž 36,10)

Bůh je stvořitelem všeho. Stvořil vesmír, hvězdy i naši planetu a je autorem a tvůrcem všeho na ní. Když obdivuji krásu krajiny, přírody, často si uvědomuji, že to vše stvořil náš velký Bůh. Z tohoto pohledu daroval život všem lidem na naší planetě. Avšak tento pozemský život je tak krátký v porovnání se životem věčným. Ano, Bůh je také zdrojem života věčného. Ten už ale automaticky neobdrží všichni. Jen ti, kteří uvěří a vyznají, že Pán Ježíš je jejich osobním Spasitelem. Když poznáme Boha, rozmlouváme s Ním v modlitbách, vnímáme Jeho blízkost a náš život se rozjasní, rozsvítí. Ano, Bůh je světlo, které přijde do našeho života společně s Ním. Kéž bychom nesli Jeho světlo dál a svítili na cestu těm, kteří ještě Boha nepoznali!
V dnešní uspěchané době mnoho lidí hledá klid, pokoj, odpočinek. Mnoho lidí hledá smysl života. To vše hledají a zdánlivě nacházejí v práci, v péči o rodinu, v majetku. Někteří tápou a hledají smysl života v drogách a alkoholu. Stává se, žel dost často, že lidé smysl života nenacházejí, propadají se do depresí a končí sebevraždou. Ve své minulosti jsem také marně hledala smysl života. I když jsem měla rodinu, děti, dobrou práci, pořád jsem něco hledala. Dokonce jsem vybočila ze svého ateismu a hledala v různých alternativních duchovních směrech…
A pak jsem našla: Našla jsem Boha a můj život se rozsvítil, našla jsem v Bohu a ve službě svůj opravdový smysl mého pozemského života. Jen Bůh nám ho může dát. Díky za Jeho milost.

Jaroslava Mojžíšová - Fulínová (BJB Aš)

pátek - 7. ledna Ž 37, 1-20

Nerozčiluj se tím, jak se daří svévolníkům

Ztiš se před Hospodinem a čekej na něj. Nevzrušuj se kvůli tomu, kdo jde úspěšně svou cestou, nad tím, kdo strojí pikle. Odlož hněv a zanech rozhořčení, nevzrušuj se, ať s
(Ž 37,7-8)

Dnešní den se musíme sami sebe ptát: jak moc nás rozčiluje to, když se nevěřícímu okolí daří mnohonásobně lépe než nám? Není to nic nového pod sluncem, že úspěchy našich nevěřících kolegů, sousedů a studentů v nás vyvolávají užírající závist. Dráždí nás to a říkáme si, vždyť Bůh přece věděl, že jsem měl na srdci to lepší místo v práci nebo tu zkoušku ve škole, a přece jsem to nedostal, ale ostatní ano. Možná se v tu chvíli cítíme jako David, když mu pronárody říkaly, kde je jejich Bůh (Ž 79, 10)? Sám David nám dává odpověď na to, co máme dělat: „Ztiš se před Hospodinem a čekej na něj“ (Ž 37, 7). Je potřeba se teď zamyslet nad tím, jak moc jsme hledali v minulém roce to ztišení a jak moc jsme budovali naši trpělivost, když nás úspěchy ostatních rozčílily. Právě to ztišení se a trpělivé čekání je způsob, jak se vyhnout tomu, abychom se dopouštěli zlého ve svých myslích. Emoce nad námi často vládnou a zastiňují nám výhled, ale ten pravý pokoj (ztišení) nám uklidní naši rozbouřenou mysl. David nám ještě v jednom verši doporučuje, abychom měli rozkoš v Hospodinu (Ž 37, 4 CSP), protože ten vášnivý vztah k Bohu je něco, čím můžeme předejít hříšným situacím. Hledejme tedy v novém roce to ztišení a budujme trpělivé čekání na Hospodina, aby nás v těch dráždivých situacích dokázal proměňovat.

Petr Kučera (Aš)

sobota - 8. ledna Ž 37,21-40

Věřící je vystaven zkouškám, ale Bůh mu pomáhá

Hospodin je spása spravedlivých, záštitou v čas soužení jim bývá. Hospodin jim pomáhá a vyváznout jim dává, dá jim z moci svévolníků vyváznout a zachrání je, protože se k němu utíkají. (Ž 37, 39-40)

My lidé potřebujeme pro náš tělesný růst jídlo a pohyb. Když se podíváme do Bible, čteme o různých zkouškách věrných Božích služebníků. Mám za to, že v našem duchovním životě tím
jídlem je Slovo Boží a pohybem zkoušky. Když nad nimi v modlitbě vítězíme ve víře, duchovně rosteme. Může to znít zvláštně, ale je to prověrka naší víry. Jsou také zkoušky, ze kterých nevyjdeme vítězně. Tehdy vyznejme v pokání svou slabost před Bohem a ponaučme se z dané situace. Jaké zkoušky prožíval Job? Je mnohdy nebezpečné se zahledět příliš na své těžkosti a může se stát, že nám tyto mraky zakryjí samotného Pána Ježíše Krista. A pak přijde pocit samoty. Ale nemylme se. Pán Ježíš stojí při nás, ale my pro své slzy jeho přítomnost nevidíme. Pán nás neopustí. On zaslíbil, že s námi bude až do skonání světa. „Hleď na Krista vždy a všude“, zpívá se v jedné písni. On má veškerou moc a „On v péči své Tě má“. Pamatuj na to. Když nezasáhne hned, dá Ti dost síly abys i z toho, co prožíváš ,vyšel vítězně a pokojně. Bůh své věrné nikdy neopustí a nevydá napospas zlému. Když ze všeho vyjdeš vítězně a povede se Ti opět dobře, tak nezapomeň, že tím, v čem Ti Bůh požehnal, máš sloužit jiným. Závěr žalmu vyznívá novým ujištěním naděje. Život i celý svět jsou prostoupeny různými stíny a pokušeními, nikdo ale nemusí zoufat. Boží světlo září v temnotách a vzácné Boží Slovo nám svítí na cestu. Poslední slovo bude mít Bůh, Jeho láska, spravedlnost a milosrdenství, a proto „Buď dobré mysli“. Židům 2. 18. „Protože sám prošel zkouškou utrpení, může pomoci těm, na které přicházejí zkoušky.

Oldřich Pospíšil (Aš)

neděle - 9. ledna Ž 38, 1-23

Hřích přináší velké trápení

Pro tvůj hrozný hněv už není na mém těle zdravé místo, pro můj hřích pokoje nemá jediná kost ve mně. Nad hlavu mi přerostly mé nepravosti, jako těžké břemeno mě tíží. (Ž 38, 4-5)

Obvyklá definice hříchu v současné době je „svobodné a vědomé porušení Božího zákona“. Tato definice nejednou vyhovuje naší zálibě v analyzování toho, co se smí a co se nesmí. První křesťané však nazývali hřích slovem hamartia. Byl to termín převzatý ze světského života. Hamartia byla situace lukostřelce, který se netrefil do terče. Dneska bychom tedy mohli místo slova „hřích“ použít slovo „vedle“. Situace člověka, který se míjí svým cílem. A věřím, že každý čtenář těchto řádků ví moc dobře, jaké následky s sebou toto „šlápnutí vedle“ nese. Žel, jsou stále lidé, kteří si namlouvají, že hříšník je šťastný člověk, že dělat zlo je vlastně velké potěšení, které je jim - spravedlivým - odepřeno. Evangelium i životní zkušenosti ovšem říkají něco jiného. Hřích je zátěž! Žalmista v našem textu říká, že kvůli následkům hříchu už na svém těle nemá žádné zdravé místo. Hřích mu podle jeho slov napadl jak „maso na těle“, tak „kosti“. To je stejné, jako kdybychom v tom tělesném slova smyslu řekli, že naše celé tělo „rozežrala“ rakovina. Žalmista dokonce vidí hřích, který mu přerostl nad hlavu a stal se mu obrovským břemenem. Z toho je vidět, že i když z počátku ho měl pod kontrolou, vymklo se mu to a „přerostlo přes hlavu“. Ano, na hříších nikdo takříkajíc dlouhodobě nevydělá. A nejen to. Hříchy ve chvíli, kdy si je člověk skutečně připustí, ukáží svou tíži: hříšník, vědom si svých vin, je skutečně člověkem velmi trpícím. Kdosi řekl, že hřích nám slíbí mnoho, nedá nic a vezme všechno. Možná i proto Ježíš jednal a dodnes jedná s hříšníky s velkým slitováním. A právě těmto lidem ukazuje, že je tu cesta nápravy. Ta nespočívá v tom, že si člověk přivodí utrpení a zármutek ještě větší. Spočívá v tom, že člověk pozná a uzná Boží lásku k němu. Že se hříšník této lásce vystaví - že v ní opravdu uvěří. Nemusí to být právě snadné, a ani to není mnohdy bezbolestné. Ale je to Kristova cesta, která vede k cíli. Má to smysl, je to užitečné a pravdivé. Augustin s jemnou ironií nabízí jednoduché řešení: „Jediným místem, kde je možné se před Božím trestem skrýt, je Boží náruč“. Využijme ji i dnes.

Alois Boháček (Aš)

pondělí - 10. ledna Ž 39,1-8

Člověk je pomíjivý, přesto se chová sebejistě 

Každý žitím putuje jak přelud, hluku nadělá, ten vánek pouhý, kupí majetek a neví, kdo to shrábne. (Ž 39,7)

Jestli Bible někde říká „každý“, tak tím obvykle bez ohledu na naše různé teologické konstrukce a systémy také myslí „každý“. Každý, tedy i vy. Každý, tedy i já.
I já putuji žitím jako přelud. Jako fata morgána, která na chvilku je a pak se ztratí. Jako zimní sníh, který rozpustí jarní slunce a za chvilku jako by nikdy nebyl. Nezdá se vám? Inu, ona je to asi jen otázka správného měřítka. Jakmile se totiž začneme dívat na lidský život optikou staletí, tak to začne dávat smysl. Co tu totiž po mně zůstane za sto let? Moje práce? Ne, to, co dnes naprogramuji, bude za sto let dávno překonané a zapomenuté, překlady zastarají a slova se ztratí mezi záplavou jiných slov. Moje dílo? Ne, i ze sedmi divů světa nám dnes zbyly jen pyramidy. Vzpomínky v srdcích rodiny a přátel? Ne, vždyť i já si pamatuji na babičku a dědečka - a dál už je to zamlžené a nejasné.
Kolik hluku nadělám! V porodnici, když člověk poprvé vykoukne na svět, se to ještě dá omluvit. A takový ten dětský rámus a ruch, který doprovází jakékoli setkání většího množství malých pištíků, mám vlastně docela rád. Ale někdy s pousmáním a někdy se studem vzpomínám, jak strašně důležitý jsem si připadal kolem dvaceti. A když sleduji, kolik hluku lidé nadělají, když se snaží prosadit si svou - nejlépe teď hned a bez ohledu na kohokoli jiného - je mi někdy ouzko a mám chuť modlit se podobně jako náš žalmista: „Hospodine, dej mi, prosím, vědět, jak dlouho se tady na to ještě budu muset koukat.“
Kolik krámů už jsem nashromáždil! A přitom nevím, kde skončí, až tu nebudu. Jen ze zkušenosti tuším, že většinu z nich moji drazí dědicové odvezou šupem někam na smetiště - protože co mělo cenu pro mne, pro ně už zdaleka takovou cenu nemá.
Víte, co mě na tomhle přemýšlení nejvíc překvapilo? Čekal bych, že z toho budu mít pořádnou depku. Nic tu po mně nezůstane. Nic. Ale nemám. Nejspíš je to proto, že pokora skutečně prospívá srdci. A že takhle alespoň s jistotou vím, že o mne Bůh nestojí kvůli tomu, co bych pro něj mohl na zemi vykonat.

Lukáš Makovička (Brno)

úterý - 11. ledna Ž 39,9-14

Hospodine, vyslyš modlitbu mou

Vyslyš mou modlitbu, Hospodine, když křičím o pomoc, naslouchej. Nad mými slzami nezůstaň mlčet, poutník a host jsem přece u tebe, tak jako všichni moji otcové! (Ž 39,13) 

Jsou situace, ve kterých je náš pláč tou nejlepší reakcí. To, když nám po tváři tečou slzy pokání. Vzpomínám na svědectví jednoho bratra o tom, jak se v mládí modlil, aby mu Pán Ježíš dal, aby mohl plakat - mluvil o lítosti nad svým hříchem, kterou tenkrát necítil.
Pokání je milost, je to dar od Boha. Naše hříšné a pyšné já se musí pokořit před Bohem. Musím přiznat: ano, já jsem hříšník. Já jsem zhřešil. Já jsem selhal. Nejsem ten „pan dokonalý“, který má vždycky na všechno správnou odpověď, který se tváří, že je vždycky lepší než ti druzí. Už nemohu říct: „tak toto by se MNĚ stát nemohlo“. 
Tvrdě jsem narazil, a je to dobře. Pomník mého pyšného JÁ se kácí k zemi. Je to ponižující, ale zdravé. Bůh se pyšným protiví, ale pokorným dává milost.
Když zhřeším, ať svými slovy, myšlenkami nebo zlým činem, když neposlouchám Boha a zraním svého bližního, musím to nejprve vidět. Moje srdce to musí prožít jako vnitřní bolest. Zarmoutil jsem Pána. Způsobil jsem bolest člověku. Pokud nejsem dostatečně citlivý na to, co jsem provedl, Duch svatý na mě nějak zatlačí. Někdy to bolí, ale musí to bolet. Existují falešné slzy falešného pokání - to když mi je líto mě samotného. Když řeším, jak se na mne lidé teď budou dívat. Je to jako lítost zloděje, který lituje, že ho chytili, ne toho, že kradl. 
Slzy pravého pokání vedou k očištění. Pročistí naše vidění hříchu - ve světle pravdy padáme a přiznáváme: je to moje vina, moje vina. Odpusť, Pane.
Ale Hospodin nechce, abychom zůstali uvězněni ve svém pláči, abychom se neustále obviňovali a upadali do depresí. On je Bůh milostivý. Když vyznáváme své hříchy, On je tak věrný a spravedlivý, že nám hříchy odpouští a očišťuje nás od každé nepravosti (1 J 1,9). Díky, Pane Ježíši, za milost činit pokání, protože mi chceš odpustit a znovu mě přijímáš k sobě.

Pavel Coufal (Brno)

středa - 12. ledna Ž 40,1-11

Své zkušenosti s Bohem sdílejme s jinými

Mnoho divů jsi už vykonal, můj Bože, Hospodine, ve tvých úmyslech s námi se ti nevyrovná nikdo. Chci je rozhlašovat, mluvit o nich, je jich tolik, že je vypovědět nelze. (Ž 40,6)

Milé sestry, bratři a drazí přátelé, rád bych se s vámi s vděčností v srdci sdílel o tom, jaká dobrodiní mi učinil Hospodin, náš Pán. Již od dětství jsem silně slabozraký. Ve 12 letech jsem vložil všechnu svou naději na Hospodina. Den před zahájením školního roku na II. stupni Základní devítileté školy jsem se začal pravidelně a upřímně modlit. Hospodin, náš Pán, se ke mně sklonil, vyslyšel mé modlitby, ve kterých jsem prosil o pomoc. Od té doby mě Hospodin, náš Pán, posílal do cesty opravdové osobnosti, které mi důvěřovaly, povzbuzovaly mě a konkrétně mi pomáhaly. Je to dlouhá řada bratří a sester, které si s vděčností připomínám. Například to byl bratr kazatel Pavel Javornický, bratr Kristoslav Smilek, celá rodina Ranšových a bratr Jiří Dedecius. 
Pravda je, že můj zdravotní handicap, naivní důvěřivost a nezkušenost se podepsaly na krizi, kterou jsem prožíval ve vztazích, studiu a zaměstnáních. Opět jsem po modlitebním zápasu prožíval: „Vytáhl mě z jámy zmaru, z tůně bahna, postavil mé nohy na skálu, dopřál mi bezpečně kráčet a do úst mi vložil novou píseň, chvalozpěv našemu Bohu. Uvidí to mnozí a pojme je bázeň, budou doufat v Hospodina.“ (Ž 40,3- 4). Náš Pán je opravdu dobrý!
Děkuji ti, Hospodine, můj Pane, že vyslýcháš moje konkrétní modlitby a prosby. Vždy jsi mi poslal do cesty důvěryhodného a schopného člověka, který mi pomohl. Děkuji, že pracuješ i na mně.

Leopold Brückner (Brno)

čtvrtek - 13. ledna Ž 40,12-18

Přes naše selhání očekávejme na Boží pomoc

Vždyť mě obklopilo tolik zla, že se nedá sečíst. Dostihly mě mé viny, takže nemohu ani vzhlédnout; je jich víc než vlasů na mé hlavě, odvaha mě opustila. Kéž mě, Hospodine, zatoužíš vysvobodit! Hospodine, pospěš mi na pomoc! (Ž 40,13-14)

V jedné starší mládežnické písni se zpívá: „Hříchy tvý tě jednou doženou, zkoušíš spálit mosty za sebou…“ Je v naší lidské přirozenosti, že se nám nechce činit pokání: přiznat svůj hřích, vyznat svůj hřích a také svůj hřích opustit. Někdy si myslíme, že můžeme svůj hřích jen tak „zamést pod koberec“, zapomenout na to, čím jsme se provinili, a jít dál, jako by se nic nestalo.
Říká se, že Boží mlýny melou pomalu, ale jistě. I nás naše nevyznané viny jednoho dne dostihnou. A pak to bývá někdy zlé. Na člověka dopadá zlo, které sám způsobil.
Žalmista si toto začíná uvědomovat. Pod tlakem zlých událostí vidí, že před svými vinami neutekl. Dopadá toho na něho najednou tolik, že ho až opouští odvaha.
V tu chvíli dělá to, co bychom měli udělat i my. Obrací se k Hospodinu. Přiznává svoji vinu a prosí o pomoc. Jen když postavíme svůj život do světla Boží pravdy, vyznáme každý hřích a obrátíme se k Pánu, smíme volat a prosit za odpuštění a milost. Pán Bůh je Bůh milostivý, který nemá zájem na smrti hříšníka. Nechce nás neustále trestat a posílat na nás své soudy. Věřme v dokonalou Kristovu oběť. Za náš hřích už bylo zaplaceno na golgatském kříži. Ta píseň, kterou jsem zmínil na začátku, končí slovy: „Hříchy tvý na sebe Ježíš vzal.“
Volejme k Pánu, aby změnil nepříznivé okolnosti našeho života. Očekávejme na Boží pomoc. On je Bůh nových začátků. 
Pane Ježíši, děkuji ti, že i přes mé pády k tobě mohu volat, ty mi odpouštíš a podáváš mi pomocnou ruku, abych se zvedl a šel s tvojí pomocí dál.

Pavel Coufal (Brno)

pátek - 14. ledna Ž 41

Nemoc je také příležitost k sebezpytování

Pravím: Hospodine, smiluj se nade mnou, uzdrav mě, neboť jsem proti tobě zhřešil. (Ž 41,5)

Autor tohoto žalmu prožil zvláštní, velmi těžkou zkušenost. Očividně nějak zhřešil proti Hospodinu. Pak do jeho života přišla nemoc. Zřejmě byl jeho zdravotní stav velmi vážný a možná se blížil k hranici smrti.
Do toho všeho na něj ještě dopadala zloba jeho nepřátel. Někteří lidé se postavili proti němu. Dokonce i jeho přítel, kterému důvěřoval a s nímž se dělil o chléb, se proti němu pyšně postavil (v. 10). Tito lidé mu jeho nemoc přáli, dokonce mu přáli, aby umřel a aby jeho jméno zmizelo.
V této krizi ale nezůstal uvězněný v trápení a sebelítosti. Začal přemýšlet nad sebou a svým životem. Začal volat k Hospodinu o milost. Vyznával mu svůj hřích. Prosil Boha o uzdravení. Pozvedal své srdce k Pánu s vírou, a proto v závěru žalmu vzdává Hospodinu chválu.
O Vánocích 2020 jsem onemocněl nemocí Covid-19. Bylo to dost silné, i když jsem díky Pánu nemusel do nemocnice. Přesto jsem ležel na posteli, v horečkách, s bolestí celého těla, nemohl jsem spát. I pro mne byly ty bezesné bolestivé noci příležitostí, abych mluvil s Bohem, volal k němu, přemýšlel o svém životě i o svých pádech a znovu se odevzdával do Jeho milostivých rukou.
Díky mu za to, že je nám blízko - jen na vzdálenost jedné modlitby. Slyší volání našeho srdce, rozumí nám a drží nás ve své milující náruči.

Pavel Coufal (Brno)

sobota - 15. ledna Ž 42

Dychtivost po živém Bohu

Jako laň dychtí po bystré vodě, tak dychtí duše má po tobě, Bože! Po Bohu žízním, po živém Bohu. Kdy se smím ukázat před Boží tváří? (Ž 42, 2-3)

Dychtit je zvláštní slovo. Znamená prahnout, hladovět, toužit nebo bažit. Je to vrchol zájmu. Dychtíme jen po tom, po čem toužíme, co potřebujeme. Laň dychtí po vodě, protože ví, že bez ní zahyne. Neřekne si, že teď na vodu nemá čas, nebo že musí zaběhnout do sousedního lesa, jakou tam mají trávu. Nemá a nechce žádnou náhradu. 
My často nedychtíme po Bohu. Máme ho rádi, to ano, ale na světě je tak krásně. Je tolik věcí, které chci zažít, vytvořit. Mám tolik povinností, které musím splnit. Děti, práce, moje služba. Jsem nemocný, mám problémy a těžkosti. To nikdo nepochopí, jsem v tom sám. Nestíháme, nedychtíme. Nad svým usycháním, nepohodou a žízní unaveně přemýšlíme, místo abychom se šli napít. Abychom byli jako laň, která, když poprvé ponořila svou tlamičku do bystré vody, zjistila, jak moc jí chutná a že uhasila její žízeň. Odešla spokojená, a když dostala opět žízeň, už se těšila, že ji utiší v tom chladném potoce. 
Když odevzdáme své srdce Bohu, pocítíme, jak nás naplňuje ta jeho voda života. Bůh našemu životu rád žehná, chce být s námi. Když si čteme jeho slovo, nadpřirozeně prožíváme jeho blízkost, moudrost a radost. Když se modlíme, jsme v té chvíli tělem ve svém pokoji, ale náš duch je před Božím trůnem a vidí věci jinak. Poznáme, jak je s Ním dobře, a rádi se k Němu vracíme. Ježíš říká: „Jestliže kdo žízní, ať přijde ke mně a pije! Kdo věří ve mne, proud živé vody poplyne z jeho nitra.”

Ester Kvasňovská (Brno)

neděle - 16. ledna Ž 43

V zármutku upřeme svou naději na Hospodina 
 
Proč se tak trpce rmoutíš, má duše, proč ve mně úzkostně sténáš? Na Boha čekej, opět mu budu vzdávat chválu, jemu, své spáse. On je můj Bůh. (Ž 43,5)

Období, kdy se trpce rmoutíme, je v našem životě dost. Všichni známe zklamání, zradu, ztrátu, nemoci, či těžkosti. Známe, jak moc to bolí a té bolesti se nejde jen tak lehce zbavit. Trýzeň je mnohdy tak velká, že nám brání v normálním životě. Duše se kroutí, kvílí, nejde „vypnout”. 
Žalmista David smutek duše zažíval a v mnoha písních (žalmech) se s námi o tu bolest podělil. Nebyla to však muzikoterapie, která mu pomohla. Jeho píseň byla modlitbou a modlitba je rozhovor s Bohem. Jedině Bůh nám pomůže v každé situaci. Žádná bolest, neštěstí nebo problém pro něho nejsou příliš těžké. Náš život zná a chce v něm být s námi. Nikdo z lidí se k nám v bolesti nedokáže plně připojit. Bůh ano! 
Verš žalmu začíná otázkou „proč”. David se však neptá, proč se to stalo, nebo proč právě já. Ptá se sám sebe, proč se tak trápí, když má na své straně Hospodina. Nečeká, že ho Bůh okamžitě vytrhne z problémů a zastaví bolest, říká si, „na Boha čekej“. Obrací své oči z bolesti k nebi, určitě si vzpomíná na situace, ve kterých zažil Boží pomoc a viděl jeho slávu. Svou naději složil v Hospodina a věří, že se opět projeví.
Bůh chce, abychom se i my před ním utišili a čekali na něj. Když čekáme, děje se s námi to, co má. Získáváme trpělivost, pokoru a Bůh nám pomáhá bojovat se smutkem, pokušením a beznadějí. V tom utišení jsme konečně blízko jeho srdce. „Buďte rozhodní a buďte udatného srdce, všichni, kdo čekáte na Hospodina!“ Ž 31,25 
„Ovocem ticha je modlitba. Ovocem modlitby je víra. Ovocem víry je láska. Ovocem lásky je služba. Ovocem služby je pokoj.“

Ester Kvasňovská (Brno)

pondělí - 17. ledna Ž 44

Naše síla je omezená, jen v Bohu je plná naděje

Proto na svůj luk se nespoléhám, ani meč mě nezachrání; před protivníky jen tys nás spasil, a ty, kdo nás nenáviděli, jsi zahanbil. Po všechny dny byl Bůh naší chloubou, tvému jménu chceme vzdávat chválu věčně. (Ž 44,7-9)

Žalm, ze kterého je dnešní úryvek, začíná vyprávěním, které se předávalo z generace na generaci, od otců synům. Vyprávění o znameních před faraónem, o vyvedení z egyptského otroctví, o vyhnání pronárodů ze země zaslíbené a o dalších mocných činech, kterými Bůh Izraelský národ provázel. Izrael od počátku čelil velkým překážkám, mnohdy i přesilám a mohlo se zdát, že vítězství je jejich silám nemožné. A skutečně to jejich lukům a mečům bylo nemožné. Ne tak Bohu, jeho síle a moci. A proto žalmista vyznává, že se spoléhá na Boha, jej chválí a jím se chlubí.
Ve své době si Izraelský lid možná více uvědomoval svou závislost na Bohu než my dnes v době bezpečí, svobody a blahobytu. Dnes bychom si spoléhání se na luk a meč mohli přeložit slovy spoléhání se na své schopnosti, sílu, rozum, konexe, peníze či moc. Mnohdy ale nic z toho nestačí. Svými schopnostmi nejsme s to změnit své hříšné chování. Naše rozumnost nepřivede nikoho k Bohu. Svými konexemi si nezajistíme spásu. Peníze nám nepomohou vyhnout se nemoci. A ani dnes není v moci člověka vyřešit jednou pro vždy dosud trvající izraelsko-palestinský konflikt. Na to všechno je naše síla omezená, ale Bůh je mocen a to je pro nás ta jediná naděje.
A tak se chlubme tím, že známe Hospodina, jenž prokazuje milosrdenství, vykonává soudy a spravedlnost (Jer 9, 23-24). Spoléhejme dnes na jeho sílu. Vzdávejme Bohu od rána chválu za to, že je milostivý, i když lidé nám odpustit nechtějí; že je soudce nejvyšší instance a své slovo nemění; že je spravedlivý a má odměnu přichystanou pro každého věřícího i bezbožníka. Ať můžeme spolu se žalmistou vyznat: „Po všechny dny byl Bůh naší chloubou.“

Aneta Jindrová (Aš)

úterý - 18. ledna Ž 46

Bůh je pomocí i v nejtěžších situacích

Bůh je naše útočiště, naše síla, pomoc v soužení vždy velmi osvědčená. Proto se bát nebudeme, byť se převrátila země a základy hor se pohnuly v srdci moří. (Ž 46, 2-3)

Blíží se konec mého vysokoškolského studia. S přáním najít si od nového školního roku práci rozhazuji sítě po místních i okolních školách. Školu v Hranicích u Aše záměrně vynechávám, protože okolnosti napovídají, že kdyby tam náhodou někoho sháněli, dají přednost mojí kamarádce, která právě také končí vysokou školu a bude hledat práci stejně jako já. Bohužel nikde učitelku 1. stupně nepotřebují a odevšad odcházím s tím, že pokud by náhodou někoho potřebovali, tak se ozvou. A všichni víme, co znamená věta: My se Vám ozveme… A tak prožívám období přípravy na závěrečné zkoušky s pocitem ještě větší nejistoty. Na mysl mi přichází dvě otázky. Opravdu je učitelství obor, kde mě Pán Bůh chce mít? Nebo mám snad hledat práci v jiném městě nebo kraji? Sedím v pokoji na koleji zabraná do učení, když v tom mi zvoní telefon a vidím neznámé číslo. Hovor přijímám s nedůvěrou, jsem ale mile překvapena. Na druhém konci se totiž ozvalo: „Dobrý den, tady ředitelka ze školy v Hranicích, doslechla jsem se, že hledáte práci, já bych Vás brala.“ Pán Bůh mi „hodil“ práci rovnou do klína. Je to už osm let a stále jsem tam spokojená. Samozřejmě byly chvíle, kdy jsem přišla domů z práce s pláčem a říkala si, jestli jsem si neměla zvolit raději jiné povolání, ale Bůh je moje útočiště, moje síla, pomoc v soužení vždy velmi osvědčená. Dal mi přátelský kolektiv a hodné žáky. Když se Mu dáme do rukou, Pán Bůh nás provede každou těžkostí a zkouškou, dá nám zvítězit, i když cesta není právě jednoduchá a často nevidíme východisko. I kdyby se převrátila země, my víme, že jsme pod Jeho ochranou.

Dana Žibricka ml. (Aš)

středa - 19. ledna Ž 4

Bůh je všemohoucí, neztratil svou moc

Vždyť Bůh je král nad celou zemí, zpívejte žalmy Bohu, zpívejte žalmy k poučení. Bůh kraluje nad všemi pronárody, Bůh sedí na svém svatém trůnu. (Ž 47,8-9)

V tomto žalmu jsme již na začátku vybídnuti ke chvále našeho Boha. Lidé všech národů, tleskejte v dlaně, hlaholte Bohu, plesejte zvučně (Ž 47,2). Král David byl hudebník a zpěvák a v žalmech vyzývá k oslavě všemohoucího Boha. Jak můžu ale Pána Boha oslavit, když neumím zpívat? Nemusí to být nutně chvála hudbou nebo zpěvem. On od nás očekává, že se k němu budeme obracet každý den a chválit ho vším, co děláme, a hlavně jakým způsobem to děláme. Někdo může být výborný hudebník, ale jeho chvála není upřímná, protože se snaží zalíbit více lidem než Pánu Bohu. Tento člověk může být sebevětší profesionál, a přesto jeho dílu Pán Bůh nepožehná. Potom je tu ale takový člověk, který s radostí přiveze staršího člověka do sboru, ochotně uklidí, nebo se vytrvale modlí za potřebné a neočekává za to žádnou odměnu. Tuto chválu Pán Bůh přijímá. Jsme upozorňováni také v Novém zákoně. V evangeliích je to nejčastěji na příkladě farizeů. Pán Ježíš je často napomíná: „Běda vám, zákoníci a farizeové, pokrytci! Odevzdáváte desátky z máty, kopru a kmínu, a nedbáte na to, co je v Zákoně důležitější: právo, milosrdenství a věrnost. Toto bylo třeba činit a to ostatní nezanedbávat.“ (Mt 23,23). A jak je to s mým životem? Je mé uctívání Pána Boha upřímné a vychází ze srdce, nebo je to pouze povinnost a zvyk? Pán Bůh je všemohoucí a neztratil svou moc proměňovat naše srdce, postoje a touhu k Jeho službě.

Martin Nesvarba (Aš)

čtvrtek - 20. ledna Ž 48
 
Stále si znovu připomínejme velikost Božího milosrdenství

Na mysli nám tane tvé milosrdenství Bože, zde uprostřed Tvého chrámu. Jak Tvé jméno, tak i Tvoje chvála zní až do končin země, Tvá pravice je plná spravedlnosti. (Ž 48,10-11)

„Milosrdenství Boží'“- stále o něm mluvíme, ale ne vždy si plně uvědomujeme, co vše obsáhlo a obsahuje, kolik je v něm Boží lásky, milosti, trpělivosti, péče a prominutí. Vždyť i naše spasení je z Boží milosti, ničím jsme si ho nezasloužili a ruku na srdce, většinou se o něj ani nesnažili, ba jsme šli po úplně jiné cestě, cestě do záhuby. Mnozí jste věřící od malička, z křesťanských rodin, prošli jste výchovou v církvi, ale je spousta takových, jako jsem já, kteří uvěřili až v dospělosti, v pozdním věku. Pán se přesto i k takovým sklonil ve svém milosrdenství a vytrhl nás z bahna našich vin, ve kterém jsme se utápěli bez šance na záchranu. Já sám dělal strašlivé věci, ležely na mě opravdu přetěžké hříchy a byl jsem ten poslední, kdo by si nějaké milosrdenství zasloužil. Provinil jsem se mnohokrát a opakovaně proti všem Božím přikázáním, vědomě ubližoval lidem, i těm nejbližším. A přes to všechno se mě náš Pán ze své nesmírné lásky dotkl, dal se mi poznat a zachránil před peklem, do kterého jsem se neodvratně řítil. Poslal mi do cesty jednoho bratra, který mi svědčil, já uvěřil, vstoupil do církve Kristovy a nechal se pokřtít. Teď jsem spasený a konečně svobodný. To je to milosrdenství Boží, ničím nezasloužené a plné lásky. Chválím Tě Pane Ježíši a děkuji. Sláva Tobě.

Alexandr Nasadil (Aš)

pátek - 21. ledna Ž 49, 1-1

Není důvod ke strachu z lidí

Proč bych se bál ve zlých dnech, když mě obklopují zvrhlí záškodníci, kteří spoléhají na své jmění a svým velkým bohatstvím se chlubí? (Ž 49, 6-7)

Co znamená mít strach? Strach můžeme mít z mnoha věcí. Neopodstatněný strach neboli fobie existuje v mnoha podobách, např. akrofobie - strach z výšek, arachnofobie- strach z pavouků nebo aviofobie- strach z létání atd. Ale co znamená mít strach z lidí? Strach můžeme mít z někoho, kdo nás má čím zastrašit, z někoho, kdo námi manipuluje a něčím nás leká a děsí. V šestém verši máme v souvislosti se strachem z lidí zdůrazněné zlé dny. Na první pohled to může vypadat, že my žádné zlé dny neprožíváme. Žijeme v dostatku, klidu a míru. Ale pod povrchem tomu tak rozhodně není! Na každém kroku vidíme popírání Božích pravd, lhostejnost lidí k Božím věcem obecně, k hříchu. Jsme svědky rozmáhající se tolerance ke smilstvu, sledujeme úpadek rodiny, lhaní, podvody, korupce, potraty apod. Sobeckost a sebeprosazování jsou podporovány ve jménu osobnostního rozvoje. Pozornost celého světa je upřená na vnější věci - na vzhled, zdraví a prospěch těla. Důkazem úspěchu je majetek a bohatství. Osmý verš nám ale připomíná jednu skutečnost - k čemu je nám bohatství tohoto světa, které není schopné vykoupit a zachránit lidský život? Bůh nám připomíná, že NIKDO nevykoupí ani bratra, není schopen vyplatit Bohu sám sebe. Výkupné je tak veliké, že není v moci žádného člověka tuto cenu zaplatit. A to znamená, že ani moc a vliv, který peníze přináší nemají žádnou moc a sílu v tom nejdůležitějším v našem životě - a to je zápas o naši duši. Tento zápas se vede někde úplně jinde. A tak se nenechme zastrašit bohatstvím a mocí mocných tohoto světa. Před Bohem nic z toho neobstojí.

Alena Žohová (Aš) 

sobota - 22. ledna Ž 49, 13-21

I vážený člověk si může počínat hloupě

Člověk, byť byl ve cti, nemusí mít rozum, podobá se zvířatům, jež zajdou. (Ž 49,21)

Pod člověkem ve cti si můžeme představit člověka, který je rozumný v očích tohoto světa. Který je studovaný, umí vydělat peníze, bydlí ve velkém domě, zajistí rodinu, jezdí v drahém autě a létá na drahé dovolené. Člověka, který si ukládá své poklady tady na zemi a nehledá věci svého přesahu. Je to jalová čest, která je založená pouze na pozemských věcech, kterou si onen člověk na zem nepřinesl, a ani si jí sebou neodnese. Neřeší věci z pohledu věčnosti, nýbrž časnosti. Autor žalmu nás varuje před tím, že ani čest ani lidský rozum nám nezajistí dlouhý život ani žádné záruky k němu potřebné. Jeden den jsme tu a druhý už tady být nemusíme. Jsme podobní zvířatům, která bez varování zajdou. Pojďme a vyslyšme toto varování. Hledejme čest, která je ctí v Božích očích. Přestaňme žít svévolně. Začněme si ukládat poklady v nebi. Nedržme se bláznovství a hledejme moudrost, která stojí na nárožích a volá: „Do kdy budete, vy prostoduší, milovat prostoduchost, do kdy posměvači budou mít zálibu v posmívání, hlupáci poznání nenávidět?“ Př 2,22. Zvolme si bázeň před Hospodinem, která je počátkem poznání, dotazujme se na Jeho vůli hned z rána a On sám napřímí naše stezky. Pak nás nepřekvapí ani kvapný odchod z tohoto světa, když se budeme držet slov života. „Blaze muži, který se neřídí radami svévolníků, který nestojí na cestě hříšných, který nesedává s posměvači, nýbrž si oblíbil Hospodinův zákon, nad jeho zákonem rozjímá ve dne i v noci.“ Ž 1, 1-2 Ústy krále Šalamouna v jeho Příslovích nám moudrost zaslibuje: „Ale kdo mě poslouchá, v bezpečí bude bydlet a žít klidně, beze strachu z něčeho zlého.“

Michaela Němejcová (Aš)

neděle - 23. ledna Ž 50

Vděčnost Bohu a poslušnost je nad oběti

Přines Bohu oběť díků a plň svoje sliby Nejvyššímu! Až mě potom budeš v den soužení volat, já tě ubráním a ty mě budeš oslavovat. (Ž 50, 14-15)

Neptali jste se někdy při čtení tohoto slova, zda vůbec patří do knihy Starého zákona? Já ano. Vezmeme-li v potaz tehdejší Boží nařízení ohledně obětí, jako by se tento žalm vymykal „normálu“. Přesto žalmista věděl, co říká. Navazuje tady už na Boží slova pronesená prostřednictvím úst starozákonních proroků. Slova tří z nich zde budu citovat: Prvním byl Samuel. Na oběť krále Saula řekl: “Líbí se Hospodinu zápalné oběti a obětní hody víc než POSLOUCHAT Hospodina? Hle, POSLOUCHAT je lepší než obětní hod, pozorně rozvažovat je víc než tuk obětních beranů.“ (1Sam 15,22) Tím druhým byl prorok Izajáš. Na reakci tehdejších věřících říká: "K čemu je mi množství vašich obětních hodů, praví Hospodin. Přesytil jsem se zápalných obětí beranů i tuku vykrmených dobytčat, nemám zájem o krev býčků, beránků a kozlů. ….budete-li povolní a POSLECHNETE, budete požívat dobrých darů země.(Izajáš 1:11+19) Tím třetím byl prorok Malachiáš. Bůh svému lidu vzkázal: "Jestliže NEPOSLECHNETE a nevezmete si k srdci, že máte oslavovat mé jméno, praví Hospodin zástupů,....hle, obořím se na vaše potomstvo, vmetu vám do tváře výměty, výměty z vašich svátečních obětí. Vynesou vás i s nimi. (Mal. 2:2-3). Důvodem tohoto Božího rozhodnutí byl jeden jediný jmenovatel, a sice nedostatek vděčnosti Božího lidu. Z počátku měla jistě oběť své dobré stránky. Lid poslušně přinášel oběť jako formu vděčnosti za to všechno, co mu Bůh dal, a za vše, čím ho obdařil. Jak ale čas běžel, stalo se to pouze a jen nic neříkajícím zvykem. A Boží reakce na tuto změnu v životě jeho dětí, jak vidíte, byla velmi tvrdá: ….vmetu vám do tváře výměty, výměty z vašich svátečních obětí. Vynesou vás i s nimi. Právem se nabízí otázka pro nás, novozákonní křesťany: Co my a vděčnost za ten největší DAR -VÍRU, kterou nám vydobyla ta největší oběť Ježíše Krista? Pokud tou jedinou reakcí není právě naše vděčnost, pak tam není vůbec NIC. Jistě se shodneme na tom, že každá jiná oběť před tímto vrcholem Boží lásky bledne. Oběti Starého zákona jako by na tu jedinou pravou oběť jen ukazovaly. Byly jejím předobrazem. A my po poznání tohoto Božího milosrdenství vůči nám Pánu slíbili, že na to nikdy nezapomeneme. Právem i dnes očekává naplnění těch našich slibů. Už jsi dnes Bohu poděkoval.....?

Alois Boháček (Aš)


pondělí - 24. ledna Ž 51 1-8

Upřímné vyznání hříchu je podmínkou odpuštění

Doznávám se ke svým nevěrnostem, svůj hřích mám před sebou stále. Proti tobě samému jsem zhřešil. (Ž 51,5-6a)

My lidé jsme se naučili skrývat vše, co se týká našeho vnitřního života. Skrýváme své myšlenky, pocity, bolesti i radosti. Co se však člověk naučil skrývat opravdu dokonale, je hřích. Jako bychom to měli v sobě zakódované. A zakódované to opravdu je. Ďábel učil Adama a Evu skrývat hřích a v tomto skrývání hříchu udržuje lidstvo dále po celé generace. Pro každého, kdo hřích nazývá životním omylem, malou chybou nebo jen nějakým klopýtnutím, jsou Davidova slova hlubokého vyznání hříchu bláznovstvím. „Doznávám se ke svým nevěrnostem. Proti tobě samému jsem zhřešil.“ Toto vyznání není bláznovství, je to vědomí toho, že Bůh, který nás stvořil, pozná naše tělo, duši i ducha. Ví o nás vše. Co prožíváme, o čem přemýšlíme, co mluvíme i konáme. Proto David pokračuje: „Proti tobě samému jsem zhřešil.“ Toho, kdo nás tak dokonale zná, nemůžeme nijak obelhat. Je opravdu jen jediná cesta k nalezení pokoje v srdci i mysli člověka. A tou cestou je upřímné vyznání svého hříchu. V době Starého zákona byl David jedním z mála lidí, kteří nalezli cestu odpuštění a návratu k Bohu. Pro mnoho lidí je tato cesta složitá a těžká i dnes. Ale Pán Ježíš nám svou smrtí ukázal, jak tuto úzkou, klikatou cestu, která vede přes propast našeho hříchu, můžeme překonat a dostat se k Bohu. Pán Ježíš za naše hříchy zemřel a vstal z mrtvých, abychom mohli dostat odpuštění a věčný život. „Nyní tedy není žádného odsouzení pro ty, kteří jsou v Kristu Ježíši a nechodí podle těla, ale podle Ducha.“ (Ř 8,1) Je jen na tobě a na mně, jestli se vydáme po této cestě víry a návratu k Bohu, který je našim stvořitelem a chce se stát také našim nebeským Otcem. 

Vilma Koblischková (Teplice)

úterý - 25. ledna Ž 32

Boží odpuštění dokonale očišťuje

Zbav mě hříchu, očisť yzopem a budu čistý, umyj mě, budu bělejší nad sníh. Dej, ať slyším veselí a radost, ať jásají kosti, jež jsi zdeptal. Odvrať svou tvář od mých hříchů, zahlaď všechny moje nepravosti. (Ž 51,9-11)

Žádný člověk nemůže vykoupit sám sebe ani svého bližního od hříchu. Veškeré bohatství ani peníze mu v tom nepomůžou. Dokonce ani dobré skutky neočistí člověka. Jedině Bůh může odpustit hřích. Ale v bibli čteme: „Podle zákona se téměř všechno očišťuje krví, a bez prolití krve není odpuštění“ (Židům 9,22). V době Staré smlouvy v Izraeli Bůh dal možnost odpuštění a očištění od hříchů skrze oběť a krev zvířat. Kněží stáli a konali denně bohoslužby a přinášeli oběti za hřích svůj i hřích celého Izraele. Tyto oběti však nemohly navždy a dokonale hříchy zahladit. Proto Bůh poslal lidem na zem svého Syna, Ježíše Krista, který byl jednou provždy obětován, aby svou obětí a krví sňal hřích lidí, kteří celým svým srdcem v Něho uvěří a své hříchy mu vyznají. Tak, jak je napsáno: „Jestliže vyznáváme své hříchy, on je tak věrný a spravedlivý, že nám hříchy odpouští a očišťuje nás od každé nepravosti.“ (1J 1,9). 
Boží odpuštění, které nás dokonale očišťuje, je z Jeho převeliké milosti a lásky k nám. Tak, jak to píše apoštol Pavel v listu Efezským: „Milostí tedy jste spaseni skrze víru. Spasení není z vás, je to Boží dar; není z vašich skutků, takže se nikdo nemůže chlubit.“ (Ef 2,8-9) 
To je důvod k neustálé vděčnosti, chvále a oslavě našeho Boha za Jeho milosrdenství a bezpodmínečnou lásku. Za Jeho velké, nepochopitelné dílo spasení a záchrany člověka od věčné smrti, které uskutečnil na Golgotě náš spasitel, Pán Ježíš Kristus.

Ivan Gridzhak (Teplice)

středa - 26. ledna Ž 51,9-21

Přijetí odpuštění doprovází radost ze spasení

Dej, ať slyším veselí a radost, ať jásají kosti, jež jsi zdeptal... Dej, ať se zas veselím z tvé spásy. (Ž 51,10-14a)

Každý prožíváme ve svém duchovním životě různá období. Období radosti i smutku, strachu i odvahy, pocit opuštěnosti, ale také krásu Boží blízkosti. Zažíváme dobu věrnosti Duchu svatému, ale žel, někdy též období vzdoru vůči Božímu hlasu. Král David, Bohem vyvolený král Izraele, stejně jako my zažíval různá duchovní období (viz pestrost jeho žalmů). 51. žalm napsal David poté, co byl usvědčen z hrozného hříchu (cizoložství s Bat-šebou a usmrcení jejího manžela Urijáše). Většině z nás by se takový hřích zdál neodpustitelný, že? Nedivili bychom se, kdyby David složil svoji funkci krále a odebral se do ústraní. Mohl by se někde v jeskyni, zapomenutý lidmi, do konce svého života nenávidět. Ale David, protože se dopustil takového hříchu, jde v modlitbě k Bohu a žádá o odpuštění a o milost. Nevzdal se života s Bohem, ale naopak se chce vrátit před Něj očištěný, bělejší nad sníh (Ž 51, 9). Touží opět zažít Boží spásu, odpuštění a radovat se z nich. David nikdy neztratil naději v Boží milost. Možná jsi stejně jako David udělal nějakou velkou chybu, kterou už nejde vzít zpět. Možná jsi také zažíval Boží blízkost a radost ze spásy, ale mezi tebe a Boha vstoupil hřích. Možná jsi v očích lidí ztracený případ. Mám ale pro Tebe naději. Pro Boha nejsi ztracený. Také Ty můžeš dnes přijmout Boží odpuštění skrze oběť Pána Ježíše a zažít nově radost ze spasení! Vždyť David říká: „Zkroušený duch, to je oběť Bohu. Srdcem zkroušeným a zdeptaným ty, Bože, nepohrdáš! “(Ž 51, 19).) A apoštol Pavel dodává: „Ale Bůh, bohatý v milosrdenství, z velké lásky, jíž si nás zamiloval, probudil nás k životu spolu s Kristem, když jsme byli mrtvi pro své hříchy. Milostí jste spaseni!“ (Ef 2, 4-5) Je jen na Tobě přijmout tuto skutečnost a vydat se znovu cestou k Bohu.

Kristián Zajíc (Teplice)

čtvrtek - 27. ledna Ř 6,1-14

Duchovní obnovení je prevencí proti pádu

Stvoř mi, Bože, čisté srdce, obnov v mém nitru pevného ducha. Jen mě neodvrhuj od své tváře, ducha svého svatého mi neber! Dej, ať se zas veselím z tvé spásy, podepři mě duchem oddanosti. (Ž 51, 12-14)

Několikrát ve svém životě jsem tento Davidův žalm přidal ke své osobní modlitbě a prosbě o odpuštění jak moje, tak i těch, které jsem v modlitbě o Boží odpuštění doprovázel. Je v něm popsaná hluboká touha po odpuštění, po získání ztracené čistoty, touha po Boží blízkosti a osobním vztahu s živým Bohem. David to osobně poznal. A jeho prosba: „Ducha svého svatého mi neber!“, nám poukazuje na Davidovu zralost. Jako by duchovně dohlédl až k tomu, co o mnoho staletí později říká Pán Ježíš: „a já požádám Otce a On vám dá jiného Přímluvce, aby byl s vámi na věky - Ducha pravdy.“(J 14,16) David porozuměl, že jenom Boží duch má moc obnovit, změnit, učinit novým člověka uvnitř, v srdci. Stát se novým uvnitř, i když naše tělo dále chátrá, je tajemství, o kterém mluvil Pán Ježíš s Nikodémem (J 3,1-21). Je to zázrak, který prožil každý znovuzrozený člověk. Apoštol Pavel to popisuje takto: „Svlečte ze sebe starého člověka i s jeho skutky a oblečte nového, který se obnovuje k pravému poznání, k obrazu svého Stvořitele.“ (Kol 3,10)“ Na první pohled to vypadá jednoduše. Co však udělat pro to, aby tento zázrak, tato duchovní obnova byla trvalá? I v tom nám radí apoštol Pavel: „A proto neklesáme na mysli: i když navenek chátráme, náš vnitřní člověk se den ze dne obnovuje.“ (2Kor 4,16) Být každý den v Boží blízkosti, číst Boží slovo, modlit se, ptát se na Jeho vůli v mém životě, to je jediná prevence před hříchem a duchovním pádem. Milý čtenáři, chci každého z vás povzbudit k nalezení odvahy k duchovní obnově a ke každodennímu životu v Boží blízkosti. 

Roman Koblischke (Teplice)

pátek - 28. ledna Ž 52

Stálé doufání v Boží milosrdenství

Ale já jsem jako zelenající se oliva v domě Božím. Doufám v Boží milosrdenství navěky a navždy. Navěky ti budu vzdávat chválu, neboť jsi to způsobil ty. Naději jsem složil ve tvé jméno, je tak dobré ke tvým věrným. (Ž 52,10-11)

Hospodin si vyvolil Davida za krále v Izraeli. Čteme, že David byl muž podle Božího srdce. Vyvolení a povolání však nebylo zárukou toho, že Boží rozhodnutí bude akceptovat celý národ. Část Izraele se postavila na stranu Davida, část nehodlala Boží rozhodnutí přijmout. To byla pro Davida složitá situace. Velkou část svého života musel být neustále ve střehu, jestli mu někdo neukládá o život. Tak i poučující 52. žalm popisuje dva protikladné postoje vůči Božímu rozhodnutí. Doég Edómský je sice popsán jako bohatýr, ale chlubí se zlem, miluje lstivý jazyk, splétá zhoubu, je pletichář. Aby se zalíbil Hospodinem zavrženému králi Saulovi, neváhá zabíjet. Zabil osmdesát pět kněží a vyvraždil celé město Nób (1Sam 22). Když se to David dozvěděl, mohl se rozhodnout zakročit silou. I za ním stála početná vojenská síla. On se však rozhodl nechat jednat Hospodina. To neznamená sedět, být zticha a mít založené ruce. David používá své ruce a jazyk k modlitbě. Doufá v Boží milosrdenství, vzdává chválu, svou naději skládá ve jméno svého Boha. Davidův postoj může být příkladem řešení bojů či konfliktů v osobním životě každého z nás. Doufat v Boží milosrdenství není projevem slabosti. Naopak, je projevem důvěry a pochopení Boží lásky, která: „…tak Bůh miloval svět, že dal svého jednorozeného Syna, aby každý, kdo v něho věří nezahynul, ale měl život věčný.“ (J 3,16) Boží Syn vyhrál místo nás všechny naše životní boje. Božím milosrdenstvím nám je dnes nabídnuta nezasloužená milost v oběti Pána Ježíše Krista. 
 
Roman Koblischke (Teplice)

sobota - 29. ledna Ž 53

Odpadnutí od Boha vede k mravní zvrhlosti

Bloud si v srdci říká: „Bůh tu není.“ Všichni kazí a bezprávně kdeco zohavují, nikdo nic dobrého neudělá. Bůh na lidi pohlíží z nebe, chce vidět, má-li kdo rozum. Odpadli však všichni, zvrhli se do jednoho, nikdo nic dobrého neudělá, naprosto nikdo. (Ž 53,2-4)

Jistě jsme mnohokrát slyšeli, že máme hledat Pána, dokud je blízko a dokud se nám dává poznat (Iz 55,6). Z úst našeho Pána Ježíše Krista stejně tak zazněla fráze: „hledejte a naleznete“. Mnohokrát jsme také slyšeli kázání o tom, jak je důležité hledat Hospodina a jaké kroky máme podniknout na cestě při hledání Boha. Pravda ale je, že nebýt Ježíše Krista, člověk by nikdy nepoznal Boha tak, jak Ho může znát skrze Kristovo zjevení: „Kdo viděl mě, viděl Otce.“ (Jan 14,9) Sláva Tobě, Pane Ježíši Kriste, za to! Od autora 53. žalmu zde dostáváme velmi zajímavé sdělení: Bůh také něco hledá. Ano, Bůh neustále hledá. Hledá člověka, který hledá Boha. Jenom v případě vzájemného hledání se naše cesty s Bohem neminou. Protože Bůh je světlem, cesta člověka k Bohu je cestou světla. Podle slov žalmisty rozumný je ten, kdo hledá Boha. Pokud člověk utíká před Bohem, svým Stvořitelem, vzdaluje se od světla a ponořuje se do tmy. A když se člověk vzdaluje od Boha, vzdává se také rozumnosti, dobra a blaha. Pak není divu, že přicházejí mravní zvrhlosti do lidského života zproštěného Boží milosti, lásky, pravdy, dobroty a veškerého blaha, které zaručuje jedině Boží přítomnost. Podobně jako mráz chrání jídlo před zkažením, Hospodin chrání člověka před pohlcením a následným zničením temnotou. Bez Boha se však člověk propadá: „Poznali Boha, ale nevzdali mu čest jako Bohu, ani mu nebyli vděčni. Nýbrž jejich myšlení je zavedlo do marnosti a jejich scestná mysl se ocitla ve tmě.“ (Ř 1,21) Ve tmě toho moc nejde vidět, a proto se snadno věci pletou. Jak píše dále apoštol Pavel. Přichází řada osudových výměn: slávu nepomíjitelného Boha vyměnili za pouhé obrazy smrtelného člověka (Ř 1,23), Boží pravdu za lež (Ř 1,25), přirozené věci za nepřirozené (Ř 1,26) a tak dále. Tento seznam může být tak dlouhý, jak jen je rozsáhlý rodokmen lidstva. Ale Bůh není překvapený lidskou hříšností, ani z ní není natolik zklamaný, že by přestal nabízet člověku východisko. A tak Bůh ve své prozřetelnosti člověka i nadále hledá. 

Vjačeslav Jelisejev (Teplice)

neděle - 30. ledna Ž 54

Chvála Hospodinu za jeho pomoc

Ochotně ti budu obětovat, vzdávat chválu, Hospodine, tvému jménu, protože je dobré. Ze všeho soužení jsi mě vysvobodil, pád nepřátel spatřilo mé oko. (Ž 54,8-9)

Čím dál méně potkáváme vděčné lidi. To se týká, žel, i nás - věřících. Zvlášť v této koronavirové době. Zdá se, že děkování se v naší společnosti stalo pouhou známkou slušnosti, nikoliv projevem pravé vděčnosti. Jak přejít od formálního děkování k upřímné chvále Boha? To nás učí dnešní žalm, napsaný mladým mužem jménem David. Tento psanec se brzy stane slavným králem Izraele. Avšak lekce, které dostal od Hospodina na poušti, ho navždy udělaly mužem chvály a uctívání. David touží poznat moc Božího jména: „Bože, pro své jméno mě zachraň“ (Ž 54,3), volá k Hospodinu. V tuto chvíli by mohl David připomenout Hospodinu, že to je On, kdo ho vzal od jeho ovcí a skrze proroka Samuele pomazal za krále. Takže jak je možné, že místo kralování se nyní musí ukrývat na pustých místech a být obětí zrádných lidí? Bez žádných výčitek a v plné důvěře David utíká k Hospodinu a hledá pomoc v Božím jménu. Posléze jeho syn Šalomoun ze zkušeností svého otce napíše krásné vyznání: „Pevná věž je Hospodinovo jméno, k němu se uteče spravedlivý jak do hradu.“ (Př 18,10) Ano, i naše životní okolnosti jsou vhodnou příležitostí k tomu, abychom poznávali moc Božího jména. V Jeho jménu máme pomoc v každé době. David rozmlouvá s Hospodinem jako se svým nejbližším přítelem. Nebojácně a beze strachu sděluje Hospodinu svá posouzení a uvažování. Připomíná svou patřičnost k Božímu národu a Hospodinův slib věrnosti, který je vždy platný a nikdy nezklame. Kéž bychom i my mohli dnes celým svým srdcem spoléhat na Hospodinovu věrnost a svou patřičnost k Božímu národu, o který sám Bůh pečuje a nikdy na něj nezapomene (Žid 13,5). Hospodinova pomoc pro Davida není konečným cílem, ale součástí naplnění Božího plánu v jeho životě: „Ochotně ti budu obětovat, vzdávat chválu, Hospodine, tvému jménu, protože je dobré.“ (Ž 54,8) Ano, Bůh je dobrý, ale vyznávat Hospodinovu dobrotu ještě před tím, než se něco dobrého stalo, to je krok víry. Jak se k této víře David dostal? Právě svou ochotou chválit a uctívat Hospodina. Hospodin viděl Davidovu touhu a vytvořil vhodné podmínky k tomu, aby David mohl říct: Chvála Hospodinu za Jeho pomoc.

Vjačeslav Jelisejev (Teplice)

pondělí - 31. ledna Mal 3,1-4 a 23-24

Jan Křtitel - zaslíbený posel Boží 

Je psáno u proroka Izaiáše: „Hle, já posílám posla před tvou tváří, aby ti připravil cestu. Hlas volajícího na poušti: Připravte cestu Páně, vyrovnejte mu stezky!“ (Mk 1,2-3) 

Nejen velký prorok Izaiáš, ale i malý prorok Malachiáš mluví o příchodu Božího posla před samotným příchodem Božím. Evangelista Marek vidí naplnění tohoto starozákonního proroctví na Janu Křtiteli. 
Boží posel. Kdo to je? Co je jeho posláním? Posel - herold, je někdo, kdo jde hodně vepředu před samotným královským průvodem a oznamuje, že za ním přichází samotný král. Je to velmi důležitý úkol. Reprezentuje samotného krále, slovy i gesty ukazuje na vladaře. Posel je plně oddán svému pánu, králi. Je jeho služebník a je to pro něj velká čest, že mu může takto sloužit.
Také Jan Křtitel, veden Božím duchem, zvěstuje, že Bůh přichází se svým soudem. A jediná možnost, jak se před soudem zachránit, je činit pokání, změnit svůj život, nasměrovat život k Bohu, otevřít mu své srdce, připravit se na setkání s Bohem. Janovo působení vyvolalo duchovní probuzení v celém Izraeli. Se zájmem poslechnout si asketického muže z pouště přicházejí i učitelé a zákoníci z Jeruzaléma. Vnímají, že to není jen lidské dílo, psychologická manipulace s davem, ale že zde působí Boží moc. Touhu po změně vyjadřují lidé zbožní i méně zbožní, významní i obyčejní tím, že se nechají od Jana ponořit do vod Jordánu, tedy se nechají pokřtít. Tak smývají svou minulost a jsou otevření pro nové Boží působení. Připravili tak ve svém životě Pánu cestu, aby mohl vstoupit i k nim. 
A jak je to s námi, se mnou? I my jsme poslové, zvěstovatelé dobré zprávy, evangelia Pána Ježíše Krista. Dosvědčujeme jeho smrt za naše hříchy a jeho vzkříšení pro naše ospravedlnění. A to nejen slovy, ale i svým životem proměněným Boží mocí. Bůh je přítomen v našem životě, to zakoušíme vždy znovu, přijímáme Boží lásku, milost, sklonění se k nám lidem. 

Michal Petratur (Vikýřovice) 

úterý - 1. února Mk 1,4-8

Čiňte pokání!

To se stalo, když Jan Křtitel vystoupil na poušti a kázal: ,Čiňte pokání a dejte se pokřtít na odpuštění hříchů.“ (Mk 1,4) 

„Čiňte pokání a dejte se pokřtít na odpuštění hříchů.“ To je stručné shrnutí celého Janova kázání. Podobně později navazuje i Pán Ježíš, když na začátku svého působení hlásá: „Čiňte pokání a věřte evangeliu.“ (Mal 1,14) V tom jsou oba dva jednotní. Je třeba, aby člověk činil pokání, doslova: „změnil své smýšlení“. Změna myšlení pak povede ke změně života, chování, jednání. Je to velmi radikální výzva, mocné slovo k duchovní proměně člověka. Proč Jan i Ježíš začínají své působení takto? Protože člověk sám musí chtít něco se sebou dělat, chtít se změnit. Pán Bůh člověka násilím lámat nebude. Ale už to, že se člověk chce změnit, je výsledek postupného, jemného působení Božího Ducha a Božího slova v lidském životě. 
Opravdové pokání začíná v mysli, srdci, jádru člověka. Tam se děje ten velký obrat, ta úžasná proměna mysli, kdy člověk začíná jinak, nově vidět a vnímat sám sebe, svět i Boha.
Pokání znamená vyznání hříchů a vin, uvědomění si své zkaženosti, vzdálenosti od Boha a zároveň uvědomění si Boží svatosti, milosti, slitování. Bůh mne přijímá, Bůh mne miluje. Pokání znamená zlomení moci hříchu díky Boží milosti, díky oběti Pána Ježíše Krista na kříži. 
U Jana Křtitele je vnějším viditelným výrazem pokání křest, ponoření do vody. Skrze křest byli k Izraeli připojeni pohané, kteří uvěřili v jednoho Boha Hospodina (muži ještě museli podstoupit obřízku). Nyní tak činí i samotní Izraelci. Je to pro ně výraz hlubokého pokoření se. 
Křest, který ustanovuje pro své učedníky Ježíš (Mt 28,18-20), je vnějším vyjádřením víry, vyznáním víry. Jako církev konáme křest na vyznání víry, víry ve Spasitele Pána Ježíše Krista, který nám odpustil naše hříchy a smazal dlužní úpis. Apoštol Pavel pak v Ř 6,1-11 hlouběji rozvede, co vlastně křest vyjadřuje.

Michal Petratur (Vikýřovice)

středa - 2. února Mk 1,9-13

Otcovo svědectví milovanému Synu

V tom, jak vystupoval z vody, uviděl nebesa rozevřená a Ducha, který jako holubice sestupuje na něj. A z nebe se ozval hlas: „Ty jsi můj milovaný Syn, tebe jsem si vyvolil.“ (Mk 1,10-11)

Z Písma víme, že Pán Ježíš byl čistý, nevinný a bez hříchu. Nepotřeboval proto Janův křest pokání na odpuštění hříchů. Proč tedy vstoupil do řeky Jordánu a nechal se od Jana Křtitele pokřtít? Bylo několik důvodů. Nejprve lze uvést, že Pán Ježíš se veřejně hlásí k prorocké řeči Janově a veřejně chce podepřít jeho autoritu. Jde o Boží dílo! Pán Ježíš nejenom vítá a podporuje tento proces duchovní přípravy na příchod Mesiáše, On se s ním přímo ztotožňuje, chce být v tomto procesu osobně zaangažován. Jako by říkal: Ta cesta je správná v Boží režii, a tak já nemohu jednat jen jako nestranný pozorovatel. Dává tak zřejmý příklad pro ostatní lidi. Janovi na jeho výhrady odpovídá:
„Připusť to nyní, neboť tak je třeba, abychom naplnili všecko, co Bůh žádá.“ (Mt 3,15) Staví tak pod Boží autoritu sebe, Jana i všechny ostatní. Je to cesta Jeho poslušnosti a poddanosti Bohu. Jistěže ve všem můžeme vidět i daleko hlubší smysl. Ježíš právě zahajuje svojí veřejnou službu a my v Jeho křtu smíme vidět živou předzvěst Jeho kříže a vzkříšení! Vždyť i pro opravdově věřícího člověka je křest hrobem, z nějž pak „vstupuje na cestu nového života“ (Ř 6,4).
Bezprostředně po křtu se dějí věci! Bůh sám se ke křtu Ježíše přiznává. Vždyť tu nejde jen o nějakou náboženskou formalitu, ale o důkaz pravé úcty a poslušnosti nebeskému Otci. A k tomuto vztahu se Bůh hlásí! Odkrývá mu výhled do nebe a na Ducha, který sestupuje na něj. Ten Duch jej bude stále posilovat na nesnadné cestě služby. Je to Boží pečeť. Vyvrcholením je hlas z nebe, kterým se Bůh hlásí ke svému milovanému Synu. Jak je to skvělé, že i my smíme jít cestou, kterou nám „prošlápnul“ náš Spasitel - Boží Syn! Děkujme mu za to!

Jan Pospíšil (Vikýřovice)

čtvrtek - 3. února Mk 1,14-20

Ježíš povolává prosté rybáře k duchovní službě 

Ježíš jim řekl: „Pojďte za mnou a učiním z vás rybáře lidí.“ Ihned opustili sítě a šli za ním. (Mk 1, „17-18)

Dnešní oddíl nás přivádí na břeh Galilejského jezera. Nějaký muž se prochází po jeho břehu. Potkává několik rybářů. Na prvý pohled nic neobvyklého. A přece to je neobvyklá situace. Ten muž rybáře oslovuje a nabízí jim podstatnou změnu jejich života: „Pojďte za mnou a učiním z vás rybáře lidí.“ A oni bez zaváhání jdou za neznámým. Není to zvláštní?
Pán Ježíš i dnes oslovuje ke změně života. I dnes zve k následování. Dokonce i dnes zve k tomu, že ze svých následovníků chce učinit rybáře lidí. Ne k tomu, aby jiné využívali, ale aby je zachraňovali. Aby byli svědky Ježíše Krista. K tomu není potřebné vysokoškolské teologické vzdělání, ale chození s Pánem Ježíšem Kristem. On je tím hlavním učitelem. Svůj slib splnil. Chození s Ježíšem Kristem a přijetí daru Ducha svatého učinilo z obyčejných, prostých rybářů ty, kteří převrátili svět vzhůru nohama. 
Neodmítám ani nepodceňuji kvalitní teologické vzdělání. Tříleté chození s Pánem Ježíšem Kristem, kdy tito rybáři byli svědky Ježíšova učení i Ježíšových činů, a osobní Ježíšova péče, to byla ta nejvyšší škola. Podstatné bylo Ježíšovo povolání a ochota oslovených ho poslechnout. 
Ježíšovo oslovení a pozvání - povolání k následování, uposlechnutí a přijetí poslání. To je důležité a rozhodující i dnes, pro mladé i staré. I Ježíšovo oslovení a povolání ke službě kazatele. Je užitečné, když se na takovou službu člověk řádně připravuje odpovídajícím biblickým studiem, když má patřičné teologické i všeobecné vzdělání. To podstatné je však Ježíšovo oslovení a ochota Pána Ježíše následovat a dát se jím vést. Nejde však jen o kazatele. K následování Ježíše Krista a dosvědčování toho, kdo je Ježíš Kristus, je zván každý. 

Dobroslav Stehlík (Vikýřovice) 

pátek - 4. února Mk 1, 21-28 

Ježíšovo učení potvrzované mocí

I divili se velmi učení jeho; nebo učil je jako moc maje a ne jako zákoníci. (Mk 1, 22)

Na počátku si můžeme položit otázku, v čem byla ta moc učení Pána Ježíše v porovnání s učením zákoníků? Začněme příkladem: kdo se chce naučit cizí jazyk, dá jako učiteli jistě přednost rodilému mluvčímu angličtiny před učitelkou, která jako dřívější soudružka učila ruštinu. Realita života volí vždy praxi před teorií. Však Ježíšovi posluchači udělali stejně správné rozhodnutí. To, co on učil, byla příprava na to, jak správně žít. Neměl školy ani vzdělání na rozdíl od zákoníků, ale zákonu rozuměl jako nikdo, protože on byl jeho spolutvůrcem. Zákoníci zákon sice důkladně znali a jistě z něj uměli citovat dlouhé pasáže, ale neuměli ho žít. Bylo to jako v případě šíleně rychle jedoucího řidiče, kterého zastavila hlídka policie a který porušil snad všechna pravidla v silničním provozu. Ukázalo se však, že veze těžce raněného do nemocnice. Mohli jej dle zákona zadržet a nepustit dál, nebo pokračovat před ním a se zapnutou sirénou mu uvolňovat cestu. Jak byste jednali, milí čtenáři, Vy? Vyučili jste se u zákoníků, takže byste jednali podle první varianty? Nebo u Ježíše a jednali podle té druhé? Nijak to přitom neznamená tento zákon porušovat. Vždyť jak by to vypadalo, kdyby si každý jezdil, jak chce! Ale Pán Ježíš učí mít tento zákon v srdci. To mu dává tu moc. Krátce řečeno: „Normálně dodržuji všechny předpisy, ale jakmile nastane mimořádná situace, neváhám je pro záchranu života všechny porušit.“ Tím se zákon neporuší, ale naplní a slovům takto jej učícím dává nebývalou moc.
A ještě jedna skutečnost, která slovům Pána Ježíše dávala takovou moc a která ji může dát i těm našim. Byl to soulad mezi slovy a činy. I to se můžeme dnes naučit.

Jiří Pospíšil (Vikýřovice)

sobota - 5. února Mk 1, 29-39

Ranní čas k modlitbě

A přede dnem velmi ráno vstav, vyšel a odšel na pusté místo, a tam se modlil. (Mk 1, 35)

Ne všichni lidé mají dnes privilegium vstát ráno a modlit se. Někteří totiž právě v této době teprve budou končit práci, z níž, mimo jiné, podporují i tyto modlitebníky. Ale to pro ně není výmluva. Tento „Zákon o modlitbě“ má i doložku milosti. Je důležitější než dodržet určený čas k modlitbě, udělat si čas na modlitbu. Možná to vždy nejde ráno, možná to bude odpoledne po probdělé noci a po prospaném půldni, možná to bude večer. A možná i uprostřed noci, neboť jsou i tací, co se probudí a ne a ne usnout. I tehdy může být vhodný čas na modlitbu, což je jistě lepší činnost než počítání oveček. Takže modlitba nebude brzy ráno, ale bude.
Asi by nás zajímala i modlitba Pána Ježíše. Zde je Písmo velmi skromné ve sdělení. Je to pochopitelné: co člověk, to jiný život, okolnosti, stavy a podobně. Takže tu má každý ten svůj originální život, se kterým může přijít ke svému Otci a přinést mu vše co má na srdci. Kdo má radost, ať ji sdělí, kdo chválu, kdo díky, ať On to ví! Kdo vyznání, ať vyznává, nechť je to cokoli. Kdo se chce přimlouvat za sebe, bratry sestry, celý svět, tak neváhej a Bohu to řekni hned. Zkoušky a trápení vyznané Bohu On v slasti promění. A zbyla-li i prosba na konec, pak mu ji s vírou přednes. Udělat si čas na modlitbu není nikdy ztraceným časem, jako jím není čas věnovaný broušení naklepané kosy při sekání louky.
I když nevíme, jak se Pán Ježíš modlil, známe výsledky. Uměl, zkráceně řečeno, s mocí ukazovat na správné uplatnění zákonitostí Božích v životech lidských, doprovázet je uzdravováním nemocných a konáním i jiných obdivuhodných činů. 
Pán Ježíš je pro nás příkladem a rádcem. Následovat jej v udělání si času na ničím nerušenou modlitbu přináší požehnání modlitebníkovi i jeho okolí a Pánu Bohu chválu a čest. A tak to má být. Nebo ne…?

Jiří Pospíšil (Vikýřovice) 

neděle - 6. února Mk 1,40-45 

Ježíš vyslyšel prosbu nemocného

Přijde k němu malomocný a na kolenou ho prosí: „Chceš-li, můžeš mě očistit.“ Ježíš se slitoval, vztáhl ruku, dotkl se ho a řekl: „Chci, buď čist.“ (Mk 1,40-41) 

Čteme-li pozorně tento text, neunikne naší pozornosti hned první slovo textu. Slovo přijde. Malomocný člověk přijde. Jak je to možné? Pomyslíme si. Před 2000 lety je člověk nakažený infekčním onemocněním s diagnózou malomocenství zapuzen. Přímo izolován od společnosti. Odloučen od rodiny, přátel, odsouzen k pomalé, bolestné smrti na odlehlém místě. Nese označení nečistý. Malomocenství je virové smrtelné onemocnění a jeho nositel představuje vysoké riziko pro společnost. Příchod malomocného mezi zdravé vždy vyvolával paniku a může skončit davovým trestem ukamenováním. Toho si je vědom i člověk z tohoto příběhu. Náš nemocný už nemá co ztratit. Přichází k Pánu Ježíši. Zničen stavem těla i duše, vědom si své smrtelnosti, infekčnosti i bídy přichází. Padá na kolena. Zde, na samém dně studny své bytosti nachází něco maličkého, docela zapadlého. Malého jako hořčičné semínko. Nachází nsěco dodávající sílu se ještě jednou naposledy vzchopit, dojít, padnout na kolena a zvolat. „Chceš-li, můžeš mě očistit.“ Pán Ježíš vidí do naší mysli stejně, jak do mysli onoho malomocného, zoufalého člověka. Vidí, že toto maličké semínko je to jediné, co má. Přiznejme si, že i my se často snažíme najít pomoc nejdříve někde jinde. Získat zpět své zdraví, štěstí, úspěch či cokoliv dalšího svou vlastní silou. Hledáme jako malomocný, zkoušíme dobře míněné rady našich blízkých. Pročesáváme internet, vždyť někde se musíme dostat k pomoci. Jedna zdánlivě logicky vyhlížející pomoc za druhou se mění ve zklamání a náš duch se propadá hlouběji a hlouběji. Často na samém dně, místě, kde už nelze jít níže, zaslechneme tichý hlas. Jdi k Ježíši. Ježíš je má poslední naděje. Jeho volání slyším až tehdy, když odhodím všechno mínění, odstraním to, co dusí malé, zapadlé semínko víry. Tehdy mohu přijít konečně připraven padnout na kolena a z posledních sil zvolat v důvěře: „Chceš-li, můžeš mě očistit.“ „Chci, buď čist“. Možná prožíváš podobnou situaci, tak už jinde nehledej. Zachovej se stejně, jdi k Ježíši, padni s důvěrou zcela otevřen na kolena. Stane se zázrak. 

Daniel Obdržálek (Vikýřovice)

pondělí - 7. února Mk 2, 1 - 12

Naslouchej a čiň 

Kvůli davu ho ale k němu nemohli přinést, a tak odkryli střechu nad místem, kde byl, probořili ji a nosítka s tím ochrnutým spustili dolů. Když Ježíš uviděl jejich víru, řekl ochrnutému: „Synu, tvé hříchy jsou odpuštěny.“ (Mk 2,4-5 )

Lidé chtějí poslouchat Slovo, které pronáší Ježíš. A tak se sejdou v domě, kde je "bitkom (ruský výraz - k prasknutí) nabito lidmi" tak, že se nedá ani projít. Na jedné straně lidská touha slyšet Boží Slovo je velmi povzbuzujícím prvkem. Na druhé straně jsou zde i ti, kteří neposlouchají Slovo, ale věří a konají skutek víry. Oni chtějí pomoct svému ochrnutému bližnímu a překonávají překážku ze strany toužících slyšet to, čemu učí Ježíš. Na rovnou střechu se dostanou bez problému po schodech, rozeberou ji a zasypou posluchače ztvrdlým jílem. Snesou bezmocného, ochrnutého člověka přímo před kazatele a vyzývají ho, aby svými činy potvrdil to, čemu učí. Ježíš vidí jejich víru a říká nemocnému, že jeho hříchy jsou mu odpuštěny.
V jednom sboru jeden bratr po celý rok během shromáždění připravoval jídlo pro všechny, aby se po bohoslužbě mohli všichni pohodově občerstvit. Samozřejmě se to mnohým nelíbilo, protože si mysleli, že utíká před slyšením Slova Božího. Bratr naopak chtěl, aby se k jeho službě přidali další, a tak by se vystřídali v přípravě jídla. Jiní mu nerozuměli a nabízeli, aby se jídlo připravovalo před začátkem bohoslužby. On ale tvrdil, že jídlo nebude tak čerstvé, jak má být.
Je to nádherná ukázka toho, že i v církvi jsou vždy ti, kdo poslouchají Slovo Boží, a pak jsou ti, kdo chtějí něco činit ze své víry. A tak si navzájem často nerozumí. Ježíš má prostor pro všechny, ani jedny ani druhé neodsuzuje ale má pro ně dobré zprávy. A tou nejlepší zprávou je to, že ”hříchy jsou ti odpuštěny“. Lepší je žít ve vzájemném porozumění a lásce dávající prostor pro všechny děti Boží. Kdo chce naslouchat Božímu Slovu, ať naslouchá, kdo chce něco činit, ať činí ze své víry.

Igor Gricyk (Kladno)

úterý - 8. února Mk 2,13-17

Ježíš zve k následování i odsuzované hříšníky 

Když cestou uviděl Leviho, syna Alfeova, jak sedí v celnici, řekl mu: „Pojď za mnou.“ A on vstal a šel za ním. Ježíš pak stoloval v jeho domě a spolu s Ježíšem a jeho učedníky tehdy stolovali i mnozí výběrčí daní a různí hříšníci. Mnozí takoví ho totiž následovali. (Mk 2,14-15) (B21)

Ježíš nás hříšníky srovnává se slabými a nemocnými, kteří potřebují lékaře. Všichni někdy onemocníme. A když jsme nemocní, hledáme pomoc v lécích, u lékaře, který by zmírnil naše tělesné utrpení. Podobně naše duše trpí, když hřešíme, když žijeme v hříchu. Ježíš přišel vyzvat hříšníky k pokání. „Když to Ježíš uslyšel, řekl jim: ,Lékaře nepotřebují zdraví, ale nemocní. Nepřišel jsem volat spravedlivé, ale hříšníky.´“ (Mk 2,17) (B21). Když hřešíme, musíme se k Němu v pokání obrátit a požádat o uzdravení naší duše z hříchů. Je to ten lékař, který uzdraví naši duši a dá nám odpuštění. A když dostáváme uzdravení, chceme se radovat ze života a žít šťastně. To chce i náš nebeský Otec, jak je psáno: “Vždycky se radujte. Neustále se modlete. Za všech okolností buďte vděční, neboť to je Boží vůle pro vás v Kristu Ježíši." (1.Tes 5,16-18) (B21

Svitlana Zadorožna (Kladno)

středa - 9. února Mk 2,18-22

Ježíšovo učení nelze vtěsnat do starých tradic 

Nikdo nelije nové víno do starých měchů. Jinak víno měchy roztrhne, víno se rozlije a měchy se zničí. Nové víno se lije do nových měchů. (Mk 2,22) (B21)

V roce 2001, když jsme byli mladými věřícími, Bůh mě a moji manželku povolal na misijní službu z Ukrajiny do Ruska. Jednalo se o jednotu baptistických církví v regionech Vladimirskaya a Ivanovskaya. Když jsme dorazili a usadili se v jednom z měst tohoto regionu, začali jsme s manželkou navštěvovat místní sbor, jehož členy v té době byli jen bratři a sestry starší generace. A není těžké si představit, jak to vypadá, když chcete nějak oživit, rozproudit, probudit lidi, kteří se mnoho let naučili jen tak sedět na lavičkách v budově modlitebny.
A starý kazatel také nechtěl nějak něco měnit. Po půl roce odešel na věčnost. Ale tento půl rok pro nás s manželkou byl vhodným obdobím pro půst a modlitbu, hledání a studium Božího slova a snahu o změnu. Změnu však ne moc radikální, ale takovou, aby Boží pokoj zvítězil v srdcích a myslích křesťanů. Pomalu jsme začali zapojovat starší sestry do evangelizačních služeb, do přípravy na přijímání nových lidí, kteří přijdou ze světa. Dokážete si představit, že to nebylo snadné, protože musíte změnit způsob myšlení člověka, a to jen v silách Boha. A tak jsme den za dnem, službu po službě, rozsévali kousek po kousku Boží pravdu o evangeliu. A stal se zázrak! Ty starší sestry se změnili natolik a stali se tak aktivními, že jsme je ani já ani moje žena někdy nepoznávali, že jsou naše sestry.
O rok později jsme plánovali evangelizaci v místním komunitním centru. Téměř všichni administrativní úředníci seděli v předních řadách a naslouchali evangeliu krále Ježíše Krista.
Myslím, že je nemožné vnést do starého vědomí něco nového. Ale když Bůh změní názor, když obrátí naši mysl vzhůru nohama, stane se něco neuvěřitelného. Kéž Bůh a náš Pán Ježíš Kristus dává mnoho moudrosti, jak správně jednat v tomto životě a službě. Koneckonců se o Ježíši říká, že nalomenou třtinu nezlomí, doutnající knot nezhasí. (Iz 42:3)

Alexander Kondratiuk (Kladno)

čtvrtek - 10. února Mk 2,23-28

Ježíš osvobozuje z úzkostlivého svěcení soboty 

Potom dodal: „Sobota byla učiněna pro člověka, ne člověk pro sobotu. Syn člověka je pánem i nad sobotou.“ (Mar 2,27-28) (B21)

Mám kamaráda, se kterým jsme každou neděli chodili do stejného sboru. Ale pak se jeho rodina rozhodla jít do jiné církve, kde se shromažďují v sobotu. Vysvětloval to tím, že Bůh určil přesně sobotu a my bychom měli tento den věnovat Pánu. Farizeové věřili, že dodržováním šabatu a dalších předpisů zákona těší Boha. Křesťanům je již dlouho známo, že pro Boha je mnohem důležitější srdce než forma, kterou žijeme. Římanům 14,5-6 říká, že: „Někdo si cení jednoho dne nad jiné, pro někoho je den jako den. Každý ať je přesvědčen o vlastním názoru.“ Ukázalo se, že podstata není v určitém dni. Ale v čem potom je? V 5. Mojžíšově 5,15 Pán vysvětluje, proč byla dána sobota: „Pamatuj, že jsi byl v egyptské zemi otrokem a Hospodin, tvůj Bůh, tě odtud vyvedl.“ Nastal čas připomenout Izraelcům, že je Bůh zázraky a velkou mocí vyvedl z otroctví.
Pán nás také vyvedl z otroctví hříchu a egocentrizmu. To je právě to, co oslavujeme a na co pamatujeme každý den v týdnu. A jak říká Židům 3,7: „Dnes, když ho uslyšíte mluvit, nebuďte zatvrzelí.“ Každý den je „dnes“, abychom vstoupili do účasti na Kristu. Židům 4,10: „Vždyť ten, kdo vstoupil do jeho odpočinku, odpočinul od svých skutků, tak jako Bůh odpočinul od svých."
Když přicházíme k Ježíši v pokoře, pokořujeme svá srdce a své já. Pokud dáme Kristu všechna práva na život a plně mu důvěřujeme, pak máme ve svém životě pokoj a žijeme v míru. Kristus žije ve mně. Toto je skutečný šabat pro nás křesťany, ke kterému nás volá Bůh a který nás vede k bohatému životu. Bůh nám žehnej žít pokojný život každý den.

Myroslav Mizun (Kladno)

pátek - 11. února Mk 3,1-6 

Tvrdost srdce odmítá pomoc potřebným

Potom se jich zeptal: „Smí se v sobotu konat dobro, nebo zlo? Zachránit život, nebo zničit?“ Oni však mlčeli. S hněvem se po nich rozhlédl, zarmoucen tvrdostí jejich srdce, a řekl tomu muži: „Natáhni ruku.“ A když ji natáhl, byla znovu zdravá. (Mar 3,4-5) (B21)

V této pasáži jsou některé velmi důležité myšlenky pro každého křesťana.
Nejprve ale pár slov vysvětlujících, kdo je popsán v této pasáži.
- Ježíš Kristus je náš Pán a Bůh.
- Osoba, která potřebuje pomoc.
- Farizeové jsou oddělení představitelé náboženské společnosti (věřící).
- Herodovi podporovatelé jsou zástupci světa.
- Synagoga je místem setkání věřících k uctívání Boha.
Úplně první věc, na kterou bych rád upozornil, je tedy ta, že v synagoze a dnes v církvi se shromažďují různí lidé. Někteří přicházejí uctívat Boha, jiní potřebují pomoc a lásku, a bohužel přicházejí Boží oponenti, kteří plánují vraždu.
Druhá věc je nejdůležitější z událostí, kvůli které Pán přišel do synagogy, „do církve". Tou událostí je Bůh, který nás miluje. Miluje svou církev, jedná s ní zvláštním způsobem a pomáhá těm, kdo jsou v nouzi.
Za třetí, farizeové, kteří byli věřícími, sledovali Ježíše Krista, aby Ho nějak obvinili. Odsoudivše Pána Boha za dobrý skutek a projev lásky, opouštějí synagógu a jednají se zástupci světa o vraždě Ježíše Krista.
A nakonec, ve druhé kapitole Genesis Bůh požehnal sedmý den a učinil ho svatým, zvláštním dnem věnovaným Bohu. Tato událost tvořila základ 4. přikázání - pracujte šest dní a dělejte v nich všechnu svou práci, sobota patří Pánu Bohu tvému.
Později Bůh prostřednictvím proroka Izaiáše promluví ke svému lidu a říká, že sobota má být chráněna před znečištěním. Chraňte si svoji ruku, aby nikomu neubližovala, a nedovolte, aby vaše noha plnila vaše rozmary. Zaměřte se na uctívání Boha, což žádným způsobem neodporuje přikázání milovat bližního.
Když se zamyslíme nad tímto příběhem, musíme si sami odvodit několik pravidel. Pán Bůh vždy pomůže tomu, kdo je v nouzi, i když se toho my nechceme účastnit. Když věnujeme neděli Pánu Bohu, můžeme a měli bychom konat dobro, protože my jsme Jeho stvoření, stvořené v Kristu Ježíši pro dobré skutky, které pro nás Bůh ustanovil vykonat. (viz. Ef. 2:10). Pokud je člověk znovuzrozeným křesťanem, je pro něj nutné spěchat do sboru na shromáždění a uctívat Boha a ukazovat světu změnu svého charakteru k lepšímu, k obrazu Kristovu.
Musíme si neustále pamatovat, že věřící jsou vždy sledováni očima světa kolem nich. Jejich chování, vzhled, čistota řeči a jejich činy jsou odhalovány k pečlivé analýze. S tímto vědomím je nutné více se modlit, aby nás Pán posílil na naší cestě a chránil nás od všeho zlého. Amen!

Michael Bazaev (Karlovy Vary, rusky mluvicí stanice)

sobota - 12. února Mk 3,7-12

Zázraky přitahují mnohé lidi
 
Ježíš odešel se svými učedníky k jezeru a za ním šla velká spousta lidí z Galileje, z Judska, z Jeruzaléma i z Idumeje, Zajordánska a z okolí Týru a Sidonu. Když slyšeli, jaké věci dělal, přišla jich k němu velká spousta." Mk 3:7-8 (B21)

Akce, které pro nás nejsou ani ve sféře možného, ​​ani ve sféře normálu, ta, které se nemohou uskutečnit podle parametrů naší reality, jsou definovány jako nadpřirozené nebo jednoduše jako zázraky.
Stojí za zmínku, že ve vnitřním světě člověka (můžeme říct, že pravděpodobně každého člověka) se děje mnoho zázraků. V našich myšlenkách, v naší představivosti si představujeme hodně možného: to může být spojeno jak s potřebami, tak s touhami nebo sny. Například jeden člověk může snít, že může létat, a jiný, že jeho nevyléčitelná nemoc pominula, a ačkoli se to neděje v naší společné realitě, děje se to v jeho vnitřním světě nebo v jeho představivosti. To znamená - náš vnitřní svět nám umožňuje „porušovat“ obecné zákony a parametry, aby se mohlo uskutečnit nadpřirozeno.
Je zajímavé si všimnout, že někdy člověk potřebuje vnést tento vnitřní svět do naší společné reality nebo do skutečného světa; to platí zejména ve vztahu k obtížným okamžikům, jako je nevyléčitelná nemoc nebo, jak čteme v Markově evangeliu, osvobození posedlé osoby. V takových případech zvláště chceme, aby se uskutečnilo přání a stalo se součástí naší reality, i když se podle pravidel našeho světa očekává, že k tomu nemůže dojít.
Pán Ježíš dělá mnoho věcí (uzdravuje, osvobozuje, množí chléb, chodí po vodě atd.), které při porušení pravidel naší reality dostávají definici zázraku, ale zde stojí za to objasnit dva body:
1. Vytvoření těchto skutků nemá za cíl pouze „ignorovat“ parametry našeho světa, ale spíše ukázat Jeho moc nad naším světem. Není nástrojem k překvapení lidí, ale k hlásání Božího evangelia.
2. I když On má mnoho nadpřirozených a zázračných skutků, největším zázrakem je poselství, že nebeský Otec miluje člověka, odpouští a rehabilituje hříšníka, který se k Němu obrací.
Stojí to za to obrátit oči a naše modlitby k Němu, abychom mohli těžit z tohoto základního zázraku odpuštění. A zároveň k Němu položit všechny naše potřeby a naděje jako k milujícímu otci a schopném zachránci.

Petru Patrascu (Kladno)

neděle - 13. února Mk 3,13-19

Ježíš rozšiřuje své působení skrze své učedníky 

Potom vystoupil na horu, povolal k sobě ty, které sám chtěl, a přišli k němu. Ustanovil jich dvanáct, aby byli s ním, aby je poslal kázat a aby měli moc vymítat démony. (Mar 3,13-15) (B21)

Ježíš si nejprve vybral 12 učedníků, kteří s ním byli. Následně se všichni stanou očitými svědky a účastníky různých událostí v celé pozemské službě Ježíše. Nejdůležitější věcí, pro kterou byli učedníci vybráni, bylo společenství s Ježíšem. Všechny ostatní služby - nakrmování, uzdravování, vyhánění démonů - vyplývají ze skutečnosti, že učedníci „byli s Ním“. V současné církvi slovo „služba“ často označuje jakoukoli veřejnou činnost, která je spojena s jevištěm (například moderátor, kazatel, zpěvák). Vnější služba je projevem učednictví. Jeho podstatou je stát se podobným Kristu.
Dvanáct lidí ve srovnání s davem, který následoval Ježíše, je poměrně malý počet. Učedníci však přivedli další učedníky, protože Ježíše znali osobně. Takto se Ježíšovo poselství dostalo až do současnosti. Aby se stal jedinec Ježíšovým učedníkem, musí se rozhodnout žít s Ním. Opravdu může sloužit jen ten, kdo naplňuje svůj život společenstvím s Ježíšem a žije podle Jeho přikázání.

Natalie Gricyková (Kladno)

pondělí - 14. února Mk 3,20-30

Nesmyslné vysvětlování Ježíšovy moci 

Učitelé Zákona, kteří sestoupili z Jeruzaléma, říkali: „Má Belzebula. V moci vládce démonů vyhání démony!“ Zavolal je k sobě a mluvil k nim v podobenstvích: „Jak může Satan vyhánět Satana?“ (Mk 3,22-23;CSP) 
Z Lukášova podání víme, že: „Ježíš se v moci Ducha vrátil do Galileje a pověst o něm se rozšířila do celého okolí.“ (Lukáš 4:14 CSP) A lidé za ním přicházeli také z krajin mimo židovské území. Dokonce nečistí duchové vyznávají: „Ty jsi Syn Boží.“( Mk3,11)
Není divu, že Ježíš získával na popularitě, a dokonce mnozí jej oslavovali. A tak nutně nastává diskuze, čím to bude, že se mu tak daří? Ty projevy jsou nepopiratelné a je třeba to nějak zdůvodnit. Buď připustí, že to je projev Boží milosti, naplnění proroctví a zaslíbení, která dobře znali, anebo to vědomě popřou a odmítnou. 
A zjišťujeme, že jim šlo ještě o něco jiného. Velekněží a farizeové shromáždili veleradu a říkali: „Co uděláme? Vždyť tento člověk činí mnohá znamení. Jestliže ho necháme tak, všichni v něho uvěří a přijdou Římané a vezmou nám toto místo i národ.“ (J 11,47-48 CSP)
Tak to už je nejvyšší čas s tím něco udělat. Výsledek je jasný. „Dělá to v moci vládce démonů!“ Snad to bude dost silné, aby to odradilo další stoupence, a hlavně abychom si zachovali čistý štít a své postavení. Na takovéto jednání Pán Ježíš nemůže nijak jinak reagovat než tím, že zdůrazní, že takovéto jednání vede do slepé uličky. 
„Amen, pravím vám, že všechno bude lidským synům odpuštěno, prohřešení i rouhání, jakkoliv by se rouhali. Kdo by však vědomě promluvil zle proti Duchu Svatému, nemá odpuštění v tomto věku, ale je vinen věčným prohřešením.“ (Mk 3,28-29 CSP) 
A co my? Budeme za každou cenu nesmyslně trvat na tom, abychom my měli vždy poslední slovo, aby to bylo po našem, i když vidíme jasné projevy Boží moci, anebo vyznáme a uznáme Jeho slávu a moc? 

Jaroslav Hrůza (České Budějovice)

úterý - 15. února Mk 3,31-35

Pokrevní příbuznost a duchovní rodina

Odpověděl jim: „Kdo je má matka a moji bratři?“ Rozhlédl se po těch, kteří seděli v kruhu kolem něho, a řekl: „Hle, moje matka a moji bratři! Kdo činí vůli Boží, to je můj bratr, má sestra i matka.“ (Mk 3,33-35)

To jsou radikální slova! Na to, že jsme jako Boží děti bratři a sestry, jsme zvyklí. To je běžné. Občas si připomeneme, že přijetím do Boží rodiny za syny a dcery jsme se nevýslovnou milostí stali bratry a sestrami Božího Syna. A tady Ježíš ještě nekončí. Ty, kdo činí Boží vůli, nazývá i svou matkou!
Ježíš byl vždy nekonformní osobou. Dnes by mu mnozí vyčetli, že není politicky korektní. On však nechodí okolo horké kaše a nebojí se šokovat. Když přemýšlím nad tím, jak sám mluvím a jak reaguji na druhé, přiznávám, že bych mu asi také nejednou řekl, že to nebylo potřeba tak hrotit. Že nebylo nutné jít až do takového extrému. Asi bych se tím dočkal podobně ostrých slov, jako slyšel Petr, když si také myslel, že není potřeba jít do takového extrému, jako je položit život.
Boží Syn se ve svých slovech nemýlil. Nebyla volena bezmyšlenkovitě a ani jedno z nich nebylo unáhlené. Jeho povolání k následování je radikální, a tak, když popisuje, co to znamená jít za ním, zcela oprávněně používá radikální slova a vyjádření. Podle toho jsme poznali, co je láska, že on za nás položil život. A tak i my jsme povinni položit život za své bratry (1J 3,16). V čem můžeš „položit život“ za své bratry? Kolik svého času a svých dovedností jim dáš? Svého pohodlí? Svého soukromí?
Každý text v Bibli je nebezpečné vytrhnout z širších souvislostí. A tento text není pobídkou k tomu, abychom nahradili vlastní rodiny za rodinu církve. Ježíš sám na kříži si našel čas na svou matku a na to, aby ji svěřil do péče Janovi. Kéž máme moudrost, jak se co nejlépe starat o své nejbližší v rodině a společně s touto nejbližší rodinou následovat Ježíše i v tom, jak se rozdat rodině církve.

Petr Stehlík (České Budějovice)

středa - 16. února Mk 4,1-12

Duchovní pochopení je dáno Ježíšovým následovníkům

Řekl jim: „Vám je dáno znát tajemství Božího království; ale těm, kdo jsou vně, je to všecko hádankou.“ (Mk 4,11)

Veliký zástup posluchačů poslouchal Ježíšova slova. Ježíš jim mimo jiné říká: „Kdo má uši k slyšení, slyš!“ (Mk 4,9) Logickým předpokladem je, když chceme něco slyšet, musíme mít uši - to je nám jasné. Stejně tak, když chceme něco vidět - musíme mít oči. Abychom ale mohli pochopit, co vidíme, nebo co slyšíme, potřebujeme něco víc.
Představme si obraz známého malíře, na který se dívají dva lidé. Oba vidí to samé. První ocení barevnost, styl malby, obraz na něho zapůsobí, nebo vyvolá určitý pocit. Druhý, protože autora dobře zná, vidí nejen to, ale mnohem více. Vidí, co autor chtěl obrazem sdělit/vyjádřit, proč a za jakým účelem ho namaloval apod.
Ti, kteří byli u Ježíše - jemu blízko, ,,byli s ním spolu se Dvanácti“ (Mk 4,10), jenom těm dává porozumět svým slovům. Ostatní posluchači možná ocenili způsob přednesu, zajímavá slova, ale nepochopili to hlavní - obsah sdělení - a odešli. Zůstalo to pro ně, jak čteme v dnešním verši, ,,hádankou“ nebo v jiném překladu ,,tajemstvím“. Jaká škoda - pro ně.
Když chceme chápat a porozumět Ježíšovým slovům, musíme být jemu blízko, vedle něj, zůstávat s ním a naslouchat mu. To neznamená být s ním jenom hodinu v neděli během bohoslužby.
Znáte píseň Blíž k Tobě, Bože můj? Hodně lidí okamžitě reaguje: ,,Jasně, film Titanic.“ Ten před lety tuto nádhernou píseň uvedl ve větší známost mezi lidmi.
Přeji nám všem, abychom i my byli těmi, kteří jsou Ježíši nablízku, a náš život potom jistě neskončí tak, jak skončil Titanic.
Vždyť víme, že jenom Pán Ježíš má slova věčného života (Jan 6,68), nikdo jiný.

Jan Odvárka (České Budějovice)

čtvrtek - 17. února J 5,31-47 

Posluchači zcela nepřístupní Božímu slovu 

A jak rozséval, některá semena padla podél cesty a přiletěli ptáci a sezobali je. (Mk 4,4 a 15;B21)

Náš protivník ďábel chodí jako lev řvoucí a hledá kořist (1P5:8). Není pro něj většího potěšení, než odvádět jakoukoliv cestou od Pána. Když nepomohou světské svody, různá pokušení v podobě lidských slabostí pro cokoliv, zkouší se schovat pod roušku víry a podsouvá věci, které jsou v přímém rozporu s Písmem a vůlí Pána Ježíše. Kolikrát člověka zamotá do starostí všedních dní a možností světa tak, že pak je srdcem zcela daleko vzdálen od Pána. A tak i to slovo, které slyší, zmizí, „sezobou ho ptáci“ a posluchač se uzavírá zcela před slovem.
Pán Ježíš nesvědčí sám o sobě, ale o něm svědčí Písmo, jeho skutky, Otec i Jan Křtitel. Navazuje tak na myšlenky Starého zákona. Ostatně i jeho následovníci, učedníci, zkrátka všichni, kteří se hlásí k jeho jménu, nepřímo svědčí svým životem o tom, komu patří, kým je Ježíš. 
Jak si v tomhle vede církev? Co lidé? Co ty a já? Nejsme někomu překážkou k tomu, aby uvěřil v Pána? Nejsme pouze nástrojem satana, aby slova pravdy v nikom nezakořenila? Jsme tou pravou solí, tím pravým světlem pro svět? Mohou pak být posluchači přístupní Božímu slovu?
Prosme nejen dnešní den Ducha svatého za vedení, abychom rozpoznali správnou cestu. Prosme za to, abychom byli požehnáním i pro ostatní lidi. Prosme za posvěcení našich životů.

Jan Štěpka (Č. Budějovice)

pátek - 18. února J 6,60-71

Posluchači povrchní a nestálí 

Jiné padlo na skalnatou půdu, kde nemělo dost země, a hned vzešlo, protože nebylo hluboko v zemi. A podobně ti, u nichž je zaseto na skalnatou půdu: Ti slyší slovo a hned je s radostí přijímají. Nezakořenilo v nich však a jsou nestálí: když pak přijde tíseň nebo pronásledování pro to slovo, hned odpadají. (Mk 4,5 a 16-17)

„Milí posluchači", tak někdy zaznívá oslovení z rozhlasového přijímače. Tak jsem si začal představovat, jací my posluchači vlastně můžeme být, jestli jen povrchní a nestálí, nebo se hlouběji zamýšlíme nad tím, co slyšíme. V našem biblickém příběhu mluví sám Pán Ježíš a má tolik posluchačů, že vyučuje z lodi a jeho posluchači jsou lidé na břehu Galilejského moře. Učil je mnohému v podobenstvích, tím nutil posluchače, aby přemýšleli o tom, co slyší. 
Dvakrát vyzývá posluchače, když říká „Kdo má uši k slyšení, slyš!" A také v závěru této části říká důležitou výzvu: „Dávejte pozor na to, co slyšíte!“
V tomto případě podobenství o rozsévači je zrno slovo s velkým S, tzn. Boží slovo. Ve 4.v. je obraz: když zrno padne na skalnatou půdu, kde není dost země, a tím nemůže hluboko zakořenit, sice rychle vzejde, ale také rychle usychá. Je to dobrý obraz lidského postoje a vnímání slyšeného. Rychle se nadchnout pro to, co slyší, i se z toho radovat. Ale když slovo nezakoření a potom přijdou problémy, zákonitě se to projeví. 
Tady se povrchnost k Božímu slovu nevyplácí. Nestačí jen přijmout Boží slovo jako informaci, ale toužit po poznání toho, kdo je autor. K mnohým věcem se dospívá a dozrává.
Když potom čteme v 6. kap Jana 60-71, jak se mnozí pohoršovali nad slovy Pána Ježíše a potom i odešli, ti, kteří byli zakořeněni, mohli ústy Petra říci „A my jsme uvěřili a poznali, že ty jsi ten Svatý Boží.“ 
Přeji nám všem, abychom byli posluchači vnímaví, ne povrchní a nestálí, ale s dobrou půdou pro zakořenění, abychom mohli přinést co největší užitek.

Bedřich Novotný (České Budějovice)

sobota - 19. února 

Posluchači nedůslední, podléhající tělesným žádostem

U jiných je zaseto do trní: Ti slyší slovo, ale časné starosti, vábivost majetku a chtivost ostatních věcí vnikají do nitra a dusí slovo, takže zůstane bez úrody. (Mk 4,18-19)

Už od dětství jsem mnohokrát slyšel kázání na podobenství o rozsévači. Do paměti se mi vryl výklad, i když to snad nebylo v každém kázání na tento text, že jde o ty, kteří se zahledí na časné věci do té míry, že opustí cestu víry. Že nejprve na zvěst evangelia reagují, ale když se mají rozhodnout, zda se stanou následovníky Ježíše, nejsou ochotni rozloučit se s pozemskými statky a nepřipojí se k Ježíšovým učedníkům.
Nechci tvrdit, že tento výklad není vhodný. Vlastní životní zkušenost mě však nutí vnímat tato slova také ve vztahu k tomu, jak následuji Ježíše coby jeden z těch, kteří se ho rozhodli následovat již před větší částí svého života. Nedusí něco v mém srdci Boží slovo, které pak zůstává bez úrody?
Je toho přece tolik, o co je potřeba se postarat. O střechu nad hlavou, a nejen vlastní, ale pro celou rodinu. I když se člověk nesnaží mít vše, na co jeho peněženka stačí, není toho málo, co je potřeba nejprve pořídit a pak o to pečovat jako dobrý hospodář. K tomu se přidává zaměstnání. Snažím se prací zajistit obživu pro sebe i své nejbližší. A s dětmi je také potřeba se věnovat škole a dalším jejich potřebám a rozvoji.
Dokud jsme v hmotném těle, toto vše je skutečně potřebné. Bylo by nezodpovědné rezignovat na to, abychom řádně žili tam, kam nás Pán v tomto světě postavil. Co od nás žádá, je, abychom se při zaopatření časných (i věčných) potřeb spoléhali na něj. Aby byl středobodem našich životů i našeho myšlení. Aby uprostřed všeho, co potřebujeme k životu „tady a teď“, on zůstával tím, u koho nacházíme naplnění a uspokojení.

Petr Stehlík (České Budějovice)

neděle - 20. února

Posluchači důslední a užiteční 1Te 1,1-10

A jiná padla do dobré země, vzcházela, rostla a vydávala úrodu; a neslo jedno úrodu třicetinásobnou, jedno šedesátinásobnou a jedno stonásobnou. Ale tito jsou „na dobrou zem“ zaseti: Slyší Slovo, přijímají je a nesou úrodu, jedni třicetinásobnou, jedni šedesátinásobnou a jedni stonásobnou. (Mk4,8 a 20;CSP)

V minulých dnech jsme společně četli a přemýšleli nad „podobenstvím o rozsévači“. Věřím, že neunikl naší pozornosti „rozsévač“ a ani zrno, které on rozsévá. Přesto jsme naši pozornost věnovali různým druhům posluchačů. 
Modlím se, abychom pod vedením Ducha Svatého pochopili, do které z těch možných skupin posluchačů (čtenářů) patříme. Ta dnešní skupina posluchačů je veskrz pozitivní. A co my? Asi by bylo zajímavé vědět, jaký procentuální užitek vykazujeme, ale rád bych nás posunul kousek dál. 
Text z 1. listu Tesalonickým nám v tom bude velice užitečným. Je zde použito mnoho vlastností, které ukazují na naši důslednost a užitečnost jako posluchačů (příjemců) evangelia. 
Tesaloničtí „…se stali vzorem všem věřícím v Makedonii a v Achaji.“ Tedy ve svém okolí.
Čím se o toto výborné hodnocení zasloužili? „…váš skutek víry, vaši námahu lásky a vytrvalost naděje našeho Pána Ježíše Krista.“ „Neboť od vás se rozeznělo Pánovo slovo nejen v Makedonii a v Achaji, ale i vaše víra, která směřuje k Bohu, se rozšířila všude, takže není třeba, abychom o tom vůbec mluvili.“ 1.Te 1,3a ;8 (CSP) Takto zní Pavlovo hodnocení.
Opravdu, není třeba, abychom o tom více mluvili a přemýšleli, ale je nejvyšší čas, abychom je ve všem napodobovali tak, jako oni napodobovali Pavla, Silvána a Timotea - i Pána Ježíše Krista. 
Kéž nám všem je Pán milostiv, abychom nebyli pouze posluchači (čtenáři) slova, ale také důslední a užiteční jeho činitelé.

Petr Stehlík (České Budějovice)

pondělí - 21. února Mk 4, 21-25 

Posláním svítidla je svítit do tmy

A řekl jim: „Přichází snad světlo, aby bylo dáno pod nádobu nebo pod postel, a ne na svícen?“ (Mk 4, 21)

Probudila jsem se asi ve 3.30, ještě tma, tak jsem si řekla, že si nepotřebuji rozsvítit, že svůj malý byt přece dobře znám. Omyl. V chodbě zůstal na zemi pohozený batoh. 
Zatímco jsem se sbírala ze země, uvědomila jsem si, že ve tmě vidím (vlastně nevidím) věci ze správné perspektivy. Můžu si myslet, že jsem v pohodě, ale ve skutečnosti nejsem v pohodě. Můžu si myslet, že vím, co dělám, ale ve skutečnosti možná ani netuším, co dělám - a to jen proto, že se snažím dělat věci potmě. Když se budu dívat na věci na světle, můžu si ušetřit spoustu problémů, které ve tmě nejsou vidět. 
David v Žalmu 119,105 vyznává: „Světlem pro mé nohy je tvé slovo, osvěcuje moji stezku.“ Boží slovo je jako lampa, která svítí do lidských srdcí, aby vynesla na světlo věci, které se v něm nalézají. 
Pán Ježíš učil zástupy lidí kolem sebe v podobenstvích. Svým učedníkům a těm, co byli s ním, podobenství vysvětloval, když jim nerozuměli. To nalézáme i v dnešní pasáži Markova evangelia. Vysvětlil jim podobenství o rozsévači a hned k tomu přidal další: „Zdali přinášejí lampu, aby ji postavili pod nádobu nebo pod postel? Ne proto, aby ji postavili na stojan?“ (ČSP) Pán Ježíš plasticky ukazuje, že není logické vzít lampu a vstrčit ji do skříně nebo pod postel, stejně tak tedy my nemáme Písmo, tedy Boží slovo, strkat jen do šuplíku či pod postel, ale máme nechat svítit Jeho obsah do našich srdcí a do srdcí druhých lidí.
Bůh dal každému křesťanovi Ducha svatého, aby jeho majitele uváděl do veškeré pravdy. Chceme-li, aby Bůh osvěcoval naši stezku a chránil nás před zbytečnými problémy, nechme tedy živé Slovo Boží, které proniká až na rozhraní duše a ducha, svítit do našich srdcí každý den. 

Irena Klanicová (Olomouc)

úterý - 22. února 

Boží království roste z Boží moci

Dále řekl: „S Božím královstvím je to tak, jako když člověk zaseje semeno do země; ať spí či bdí, v noci i ve dne, semeno vzchází a roste, on ani neví jak.“ (Mk 4, 26-27)

Už jste někdy zasadili semínko do půdy - v květináči či na zahradě - a pak občas pozorovali, jak z něj roste nová rostlinka? Z malinkého semínka postupně vyrostla celá rostlina. Jediné, co k růstu od vás potřebovala, bylo to, abyste semínko zasadili do půdy bohaté na živiny, abyste ji umístili na vhodné místo a abyste ji zajistili dostatečný přísun vody. Zbytek si už semeno - budoucí rostlina - obstarávalo samo. Semínko má v sobě jedinečně uloženo a naprogramováno vše, co potřebuje k růstu, když jsou splněny všechny podmínky pro jeho růst.
S Božím královstvím je to podobně. Když zasadíme jakožto učedníci Ježíše Krista Boží Slovo do svého srdce a do srdcí lidí kolem nás, můžeme mít naprostou jistotu, že zaseté Slovo dokáže dokončit svou práci, protože je psáno v knize Izajáš 55,10-11, že déšť se nevrací zpět do nebe, ale zavlažuje zemi a činí ji plodnou, stejně tak i Boží Slovo se nevrátí k Bohu zpět s prázdnou, ale přispěje k růstu Božího království. Boží Slovo má život samo v sobě, je to Bůh, kdo zajistí růst. 
V knize Židům 4,2 se dočítáme, že slyšené slovo se potřebuje setkat s vírou, spojit se s vírou, aby mohlo přinést posluchači užitek. Abychom měli užitek, potřebujeme na slyšené slovo odpovědět vírou. Kolikrát čekáme na Boha, až něco v našem životě učiní, a přitom On čeká na nás, až učiníme ten první krok - krok víry. Pak uvidíme, jak Bůh v našem životě působí, a povzbudí nás to k dalšímu kroku víry - a semínko naší víry a naší důvěry pomalu začne růst. 
Jen nesmíme zapomenout na pravidelné hnojení - vyživování Božím Slovem, které pak činí naše srdce plodným a i pro nás Boží království užitečným.

Irena Klanicová (Olomouc)

středa - 23. února Mk 4, 35-41 

Ježíš poroučí i přírodním živlům

On však na zádi lodi na podušce spal. Učedníci ho probudí a řeknou mu: „Mistře, tobě je jedno, že zahyneme?“ Tu vstal, pohrozil větru a řekl moři: „Zmlkni, utiš se!“ I ustal vítr a bylo veliké ticho. (Mk 4, 38-39)

V předešlých částech 4. kapitoly Ježíš svým učedníkům a zástupům lidí vyprávěl o Božím království, a to s autoritou, takže lidé se zájmem naslouchali. Učedníkům navíc ve chvílích, kdy byli o samotě, vysvětloval vše, čemu nerozuměli. 
Kdyby zůstalo jen u slov, měli by učedníci jen informace a chyběl by jim prožitek. Proto je Pán v podstatě ihned po svém vyučování posílá do problémů, tedy do zkoušky, aby se ukázalo, zda slovo, které slyší, dostatečně dokáží v životě aplikovat.
Ve verši 35 je Ježíš posílá na loď. Ve verši 37 přichází veliká větrná bouře. Musela být opravdu děsivá, protože dvanáct silných chlapů, z nichž někteří byli zkušení rybáři, začalo panikařit a pochybovat, že takovou bouři přežijí. Přitom to bylo zcela podle Boží vůle - na tu loď je poslal Pán Ježíš.
Stejně i my se někdy můžeme ocitnout v nepříjemné situaci, která bude nad naše síly, a přitom budeme v situaci zcela podle Boží vůle. A stejně jako učedníkům nám může připadat, že Pán Ježíš spí. 

Irena Klanicová (Olomouc)

čtvrtek - 24. února (Mk 5,1-20)

Z posedlého se stává poslaný

Když spatřil z dálky Ježíše, přiběhl, padl před ním na zem a hrozně křičel: „Co je ti po mně, Ježíši, synu Boha nejvyššího? Při Bohu tě zapřísahám, netrap mě!“ Ježíš mu totiž řekl: „Duchu nečistý, vyjdi z toho člověka!“ (Mk 5,6-8)

Je velmi důležité, abychom si stále připomínali, proč tu jsme. Své poslání jako církev naplňujeme jen tehdy, když neseme dobrou zprávu evangelia o Ježíši k lidem, kteří ji ještě neslyšeli. 
Realita je taková, že se často zabýváme spoustou věcí, ale málokteré z nich jsou důležité. Docela se tak podobáme jednáním těm, kteří žili v okolí posedlého z našeho dnešního čtení. Tento muž se neovládal, zraňoval sám sebe a tehdejším řešením bylo nechat ho žít o samotě, aby nikomu neubližoval. Všichni o něm věděli, protože ve dne i o nocích křičel na celé okolí. To nebyl neznámý případ. Přesto se mu lidé vyhýbali. 
Jakub ve svém dopise říká: „Věříš v Boha? I ďábel věří, ale třese se.“ A to přesně se děje v našem textu v 6. -7. verši. Ježíš zasahuje tak, že se ptá na jméno démona, který v něm je, protože ho chce vyhnat. Ukáže se, že tento muž je ovládán mnoha zlými duchy, kteří chtěli zabít tohoto člověka. Když jim plán překazí samotný Boží Syn, zabijí zvířata, celé stádo.
Z posedlého muže se k údivu všech stane radikálně proměněný muž, který dokonce dostává od Ježíše důležité poslání. 
Je zajímavé, že Ježíš splnil démonům požadavek odejít do prasat. Splnil požadavek místních vyděšených lidí a odešel z té krajiny. Ale nesplnil přání tomuto uzdravenému, proměněnému, osvobozenému následovníkovi (v. 18). To proto, aby právě tento bývalý posedlý sdílel svou jedinečnou víru a zkušenost s Kristem tam, kde byl sám doma. Ježíšova strategie ani naše poselství se nemění. Chce použít každého jednoho z nás, abychom šli a vyprávěli, jak velké věci udělal Pán pro nás a jak se nad námi smiloval. Modli se, jdi a vyprávěj!

Petr Coufal (Olomouc)

pátek - 25. února Mk 5,21-34

Víra v Ježíšovu moc uzdravuje

Když se doslechla o Ježíšovi, přišla zezadu v zástupu a dotkla se jeho šatu. Říkala si totiž: „Dotknu-li se aspoň jeho šatu, budu zachráněna!“ A rázem jí přestalo krvácení a ucítila v těle, že je vyléčena ze svého trápení. (Mk 5,27-29)

Ježíš byl právě na cestě do domu, kde umírala dvanáctiletá dívka. Ačkoliv byla v té době délka lidského života mnohem kratší, než je tomu dnes, dvanáct let je příliš krátká doba i na tehdejší měřítka. Tedy alespoň pokud se na to díváme optikou rodičů toho děvčete. Jiný pohled na stejně dlouhé období prožívala žena z dnešního zamyšlení. Pro ni bylo posledních dvanáct let vyplněných stupňujícími se zdravotnímu problémy patrně dlouhých až příliš. V tuhle chvíli byl Ježíš její poslední nadějí, protože i kdyby ji snad nějaký další lékař dokázal pomoci, nemohla by si to už dovolit, utratila vše, co měla… Využila tedy tlačenice, když procházel okolo, s vírou se dotkla alespoň jeho oděvu, a jak čteme, v tu chvíli byla uzdravena. Co ji ale vlastně uzdravilo? Bylo to plátno nositele uzdravující síly, nebo šlo o placebo efekt? Sám Ježíš pak říká: „Tvá víra tě zachránila“. Mohlo to tedy být jen v její hlavě? To jistě ne, troufám si tvrdit, že předchozích dvanáct let měla důvěru k nejednomu z lékařů, kteří se jí snažili pomoci, a přesto se její stav zhoršoval. Přestože naše psychika hraje určitou roli a placebo efekt je dobře popsaným jevem, v našem případě nepřipadá v úvahu, stejně jako možnost, že by náhlé uzdravení mohl způsobit kousek plátna. Důkazem je Ježíšova reakce - okamžitě poznal, co se stalo, věděl, že ta síla, která zoufalou ženu uzdravila, byla jeho vlastní. 
I dnes potřebuje svět uzdravení, potřebuje ho více než cokoli jiného a zdaleka nejde jen o fyzické zdraví. Především jde o duchovní uzdravení, pomoc v trápení, které prožíváme navzdory tomu, že máme dostupnou lékařskou péči na velmi dobré úrovni. Svět potřebuje Boží dotek a je na nás, abychom víru v Jeho uzdravující moc s vírou předávali dál. 

Lukáš Hamerník (Olomouc)

sobota - 26. února Mk 5,35-43

Nepodlehni pocitu beznaděje, ale věř Ježíši

Když ještě mluvil, přišli lidé z domu představeného synagógy a řekli: „Tvá dcera zemřela; proč ještě obtěžuješ Mistra?“ Ale Ježíš nedbal na ta slova a řekl představenému synagógy: „Neboj se, jen věř!“ (Mk 5,35-36)

Smrt je neoddělitelnou součástí našich životů, a přestože máme příslib vzkříšení, není vždy snadné se s ní smířit, pokud si vezme někoho z našich blízkých. Zvlášť pokud se jedná o děti. I v Písmu máme příklady rodičů, kteří se museli s takovou smutnou událostí vyrovnávat, jako třeba král David, když truchlil nad smrtí svého syna Abšalóma. Jeho smrt jej velmi zasáhla, přestože ten se proti němu vzbouřil a on před ním musel uprchnout z Jeruzaléma. (2Sa 19,1) Představený synagogy z našeho textu měl jediné dítě a to umíralo. Jeho nadějí byl Ježíš, věřil, že je může uzdravit vložením svých rukou. Nebýt zdržení po cestě snad by dorazili včas, ale už po cestě přichází krutá zpráva - dívka je mrtvá. Ježíš však nebyl pouze „moudrý učitel“, jak jej někdy dnes lidé označují. Byl to Boží syn, pro něj ani smrt nebyla překážkou a docela obyčejně vyzval děvče k tomu, aby vstalo. 
Vrchol příběhu je ale jinde než v tomto mocném činu. Rozhodující okamžik nastal už ve chvíli, kdy se měl otec dívky rozhodnout, jestli uvěří lidem ze svého domu, nebo Ježíši. „Neboj se, jen věř“, řekl mu Ježíš a ta slova jsou určena i pro nás. Pro naše uši, a hlavně pro naše srdce. Nemusí jít vždy o smrt někoho blízkého, potýkáme se s nepřeberným množstvím problémů, doléhají na nás krize a často stavíme „domy na písku“ (Mt 7,25), čehož si neseme následky. Na samém konci Matoušova evangelia pak říká Ježíš svým učedníkům: „… A hle já jsem s vámi po všecky dny až do skonání tohoto věku“. (Mt 28,20)
Buďme jako představený synagogy Jairos, věřme Ježíši a nepodlehněme beznaději, On je s námi po všecky dny!

Lukáš Hamerník (Olomouc)

neděle - 27. února Mk 6,1-13

Lidská nevěra omezuje působení Boží moci

Což to není ten tesař, syn Mariin a bratr Jakubův, Josefův, Judův a Šimonův? A nejsou jeho sestry tady u nás?" A byl jim kamenem úrazu. Tu jim Ježíš řekl: "Prorok není beze cti, leda ve své vlasti, u svých příbuzných a ve svém domě." A nemohl tam učinit žádný mocný čin, jen na několik málo nemocných vložil ruce a uzdravil je. A podivil se jejich nevěře. Obcházel pak okolní vesnice a učil. (Mk 6,5-6)

Ježíš dělal zázraky v přítomnosti nevěřících po celou dobu svého působení, ale ne pro nevěřící, aby se měli dobře. Důvodem zázraků bylo vždy dokázat, že On je Syn Boží a upoutat pozornost lidí pro evangelium. 
Ježíšovy zázraky svědčily o jeho totožnosti jako Božího Syna a to lidé v Nazaretě odmítli. V důsledku toho Ježíš nemohl poskytnout žádné další potvrzení své totožnosti, které by přijali. Nic z toho, co by mohl udělat, by je nepřimělo uvěřit. Teolog Jan Kalvín k tomu poznamenává: „Nevěřící, nakolik je to v jejich moci, svazují svou zatvrzelostí Bohu ruce; ne že by Boha přemáhali, jako by jim byl podřízený, ale proto, že mu nedovolují projevit Jeho moc."
Ježíš se podivil jejich nevěře. Základní otázka tady zní: „O jakou víru jde?“ Myslím si, že lidé věřili, že Ježíš je schopen dělat zázraky a uzdravovat. Věřili, že je to mocný muž. Ale je to jen syn tesaře. Je to jen člověk, kterého jsme znali. Nevěřili, že tento tesař je Boží syn, Mesiáš. A to bylo pro Ježíše klíčové. To byl důvod, proč Ježíš konal všechny zázraky a uzdravování. Ne kvůli lidem, ale kvůli tomu: … abyste věřili, že Ježíš je Kristus, Syn Boží, a abyste věříce měli život v jeho jménu. (J 20:31).
Lidé nemají problém uvěřit tomu, že Bůh může udělat zázrak. Mají problém uvěřit, že On je Boží syn. Nedopusťme, aby zázraky zastřely náš pohled na Ježíše jako na Boha.
MODLITBA: Pane Ježíši, prosíme Tě, ochraň nás před tím, aby zázraky zastínily Tebe, který jsi Boží syn a náš Spasitel. Prosíme, abychom nezadržovali Tvoji moc našim špatným postojem k Tobě. Amen.

Pavel Mečkovský (Olomouc)

pondělí - 28. února Mk 6,14-20

Herodův zvláštní vztah k Janu Křtiteli 

Herodes se totiž Jana bál, neboť věděl, že je to muž spravedlivý a svatý, a chránil ho; když ho slyšel, byl celý nejistý, a přece mu rád naslouchal. (Mk 6,20)

Jaký byl Herodes Antipas? Bible o něm mnoho nepíše, ale to málo, co se o něm z evangelií dozvídáme, stačí na to, abychom se z jeho života mohli poučit. Herodes dal Jana zatknout a vsadit v poutech do žaláře, protože mu vytýkal, že si vzal za ženu Herodiadu, která již byla manželkou jiného muže. Přesto čteme, že Jana chránil. Šlo tedy spíše o jakousi ochrannou vazbu v žaláři před Herodiadou, která by Jana nejraději viděla mrtvého. Zdálo by se, že Herodes nebyl až tak špatným člověkem, za jakého ho Židé považovali. Problém ovšem byl, že i když Janovi 
rád naslouchal, nenechal si od něj a ani od nikoho jiného do svého života mluvit! Jana viděl pouze jako výborného vypravěče, možná i zdroj moudrosti, snad měl před ním i respekt, ALE nedovolil mu mluvit do svého života, a už vůbec ne do toho, jak se má chovat k ženám, ke své rodině a v neposlední řadě k Bohu. Jeho ego pak rozhodlo o tom, čemu dá přednost. Hloupé přísaze, kterou vyslovil, protože se výtečně bavil, byl v rozverné náladě pod vlivem alkoholu, nebo životu muže, kterého si snad i vážil, ale příliš málo na to, aby zvítězil nad vlastním egem. 
A jak je to s námi? Také rádi nasloucháme Moudrosti, jež je obsažena v Božím Slově, nebo moudrosti někoho, koho si velice vážíme? To je určitě moc dobré a správné, ale necháváme tuto Moudrost, aby nám promlouvala do života? Nebo když je to příliš osobní, tak ji zavřeme do ochranné vazby, abychom ji zase pustili, až si s ní budeme chtít povídat? To dělal Herodes s Janem. V důsledku svého egoistického velikášství ztratil nejen věrného služebníka Božího, ale s ním i klidný spánek a nakonec i vlastní život. Byl to zvláštní vztah, ve kterém se mísily protichůdné síly. Byl to vztah plný rozporů, protože Herodes měl Jana rád, ale blahobyt a rozkoše nejrůznějšího druhu byly pro něj důležitější. Kéž je náš vztah k Moudrosti opačný. Nechme ji promlouvat do našich životů. Když jí budeme naslouchat, ať slyšíme její napomínání jako povzbuzování, ať jsme proměňováni do podoby skutečného lidství Ježíše Krista.

Pavel Mikušec (Zlín)

úterý - 1. března Mk 6,21-29

Kdo neopustí hřích, dopustí se ještě většího 

Král se velmi zarmoutil, ale pro přísahu před spolustolovníky nechtěl ji odmítnout. Proto poslal kata s příkazem přinést Janovu hlavu. Ten odešel, sťal Jana v žaláři a přinesl jeho hlavu na míse; dal ji dívce a dívka ji dala své matce. (Mk 6,26-28)

Jistě víme, že tomuto známému a v kultuře často zobrazovanému příběhu předcházela situace, kdy se Herodes odmítl postavit čelem ke skutečnosti, že byl upozorněn Božím mužem na svůj život v hříchu. Nedovoleného života s ženou svého bratra se jednoznačně nemínil kvůli Pánu Bohu vzdát - ostatně stejně tak i ta žena, krutá a lstivá Herodias. A tak místo pokání následovala jiná reakce, a to snaha odklidit z cesty toho, kdo na hřích v jejich životě upozornil. Nejen v církevních kruzích známé přísloví, že hřích plodí další hřích, zde došlo k zjevnému a typickému naplnění. Jeho podstatou byla - jak také jinak - SMRT! 
„Kdo kryje svá přestoupení, nebude mít zdar, ale kdo je vyznává a opouští, dojde slitování. Blaze člověku, který se stále bojí Boha, ale kdo zatvrdí své srdce, upadne do neštěstí.“ (Přísloví 28, 13 - 14) Kain zabil svého mladšího bratra Ábela, protože jeho vlastní skutky byly zlé, kdežto bratrovy spravedlivé. Známe to jak z mnoha míst Bible, tak z životních příběhů i původně zcela obyčejných a nenápadných lidí. Kdo někoho přistihne při páchání hříchu, nemůže si být mnohdy jist ani svým životem. To vídáme v televizních zprávách i v detektivních seriálech bohužel běžně. 
„Žádostivost pak počne a porodí hřích, a dokonaný hřích plodí smrt.“ (List Jakubův 1, 15) Kdo neopustí hřích, dopustí se ještě většího - ve výše zmíněných případech hříchu vraždy, násilného ukončení života lidské bytosti. Ábel byl zabit vlastním bratrem, Jan Křtitel pak popraven z rozkazu krále, který mu důvěřoval a zprvu i rád naslouchal. (Marek 6, 20) Až k takovým činům může vést nevyznaný a neopuštěný hřích! A nelze smlčet o skutečnosti, že koncem života vzdorujícího pravdě, která usvědčuje člověka z hříchu, je smrt věčná - smrt druhá, ta duchovní. „Mzdou hříchu je smrt, ale darem Boží milosti je život věčný v Kristu Ježíši, našem Pánu.“ (Římanům 6, 23) 
Pravdu skrytou v obou částech tohoto verše zakusil ve svém životě i král David, muž podle Božího srdce. Dokonce i on se ve svém životě dopustil hříchu, jehož důsledkem byla dvojnásobná fyzická smrt - smrt bojovníka Uriáše i prvorozeného syna, který se Davidovi narodil z manželství s Uriášovou ženou Batšebou. 
Kruh se nám zdánlivě uzavírá a dostáváme se opět na počátek - nedovolený vztah! Jen zdánlivě se tento kruh uzavírá z toho důvodu, že se král David na rozdíl od Heroda i Herodiady postavil k pravdě čelem a svou duši tak zachránil před produkováním dalších a dalších hříchů, které by rafinovaně zakrývaly ty předešlé. A před koncem, který po takové neradostné životní cestě zaručeně nastane…

Jaromír Horák (Zlín) 

středa - 2. března Mk 6,30-44

Ježíš zázrakem prokazuje své mesiášství

Potom vzal Ježíš těch pět chlebů a dvě ryby, vzhlédl k nebi, vzdal díky, lámal chleby a dával učedníkům, aby je lidu předkládali. Také ty dvě ryby rozdělil všem. A jedli všichni a nasytili se; (Mk 6,41-42) 

Máme před sebou jeden z nejznámějších textů ze života Ježíše, píší o něm všechna evangelia. Je také poměrně známé, že tento zázrak měl, s velkou pravděpodobností, představit Ježíše jako toho dávno zaslíbeného „proroka jako Mojžíš“, tedy Mesiáše, jak o tom čteme v Dt 18,15: „Hospodin, tvůj Bůh, ti povolá z tvého středu, z tvých bratří, proroka, jako jsem já. Jeho budete poslouchat.“ Svědčí o tom akt nasycení hladových chlebem (za Mojžíše manou) i rozdělení Izraelců po skupinách (po oddílech) - jinde v evangeliích nečteme o podobném rozdělení lidu. V Janově evangeliu také čteme o reakci lidí: „Opravdu je to ten Prorok (s velkým P), který má přijít na svět!“ (J 6,14) Ano, sláva Pánu, Hospodinu, Mesiáš skutečně přišel. Možná to bylo v jiný čas a jiným způsobem, než mnozí Izraelci očekávali, ale přišel skutečně a s ním také toužebně očekávané vysvobození. Sláva Pánu!
Je třeba se ale bránit tomu, aby nám tento text časem zevšedněl. Co tedy vlastně znamenal Ježíšův zázrak v jeho době? Nemyslím si, že by Ježíš primárně uvažoval asi takto: „Dnes je už čas přijít i s tímto zázrakem.“ Vždyť to, co udělal, vyplynulo ze situace (ve verši 31 je zmínka, že měli s učedníky v plánu odpočinek). Naplnil konkrétní potřebu těch, kteří v tomto případě poslech Ježíšových slov nadřadili nad jídlo. Jak bychom reagovali my, kdybychom se doslechli zprávu o tom, že Pán Bůh udělal podobný zázrak rozmnožení nějakého jídla i v dnešní době? Bylo by to vůbec možné? Bylo by to ještě potřebné? Možná bychom se takto ptali. Pokud ano, patrně by to pramenilo z toho, že se nám spasení stalo něčím natolik „velkým“, že o mnoho převyšuje nějaké zázračné rozmnožení jídla. Byl by to ale správný postoj? Nezačíná Boží království právě v takových „malých“ věcech, pro mnohé lehce přehlédnutelných? Rozechvívá se ještě naše srdce při podobných „malých zázracích“, protože poznává: ano, Mesiáš je skutečně s námi!? 

Miroslav Bětík (Zlín)

čtvrtek - 3. března Mk 6,45-52

Ani učedníci ještě plně nechápali, kým je Ježíš

Vstoupil k nim na loď a vítr se utišil. I byli celí ohromení úžasem. Nepochopili totiž, jak to bylo s chleby, neboť jejich mysl nebyla vnímavá. (Mk 6, 51-52)

Uvedené události předchází Ježíšův pokyn, aby učedníci „jeli napřed, neboť on ještě musí propustit zástup“. Možná jim vrtalo hlavou, jak je chce dohnat, když nemá loď. Ale nereptali a poslechli. Nebyla to snadná ani příjemná plavba. Vítr vál proti nim, byli vyčerpaní namáhavým veslováním. Ježíš si zůstal někde na břehu a do toho všeho najednou vidí postavu blížící se k nim po vodní hladině. Nebyla to halucinace ani kolektivní šílenství - hledí na výjev, jaký nebyl dopřán žádné lidské bytosti před nimi ani po nich. Řekneme si možná: „To by přece zatřáslo úplně každým!“ Písmo ale nemá tolik pochopení. Ohlédněme se přece, co už mají za sebou: nasycení mnohatisícového zástupu z pěti chlebů a dvou ryb. Bezpočet uzdravování. Zmrtvýchvstání dcery Jairovy, utišení bouře, proměnu vody ve víno a mnoho dalšího. Po tom všem už přece museli zaznamenat, že kolem tohoto Ježíše se dějí divné věci. 
Bible uzavírá slovy: „Jejich mysl nebyla vnímavá.“ Učedníci ještě zdaleka nebyli schopni pochopit a vstřebat vše, čeho se účastnili a co se kolem Ježíše odehrávalo. Ale den procitnutí přijde! Z ustrašených, dezorientovaných a zmatených se tváří v tvář Vzkříšenému a v moci Ducha svatého stanou neohroženými. A jejich svědectví o tomto Ježíši, který nejenže vládne živly, ale proměňuje kamenné srdce člověka v živoucí pramen, se bude šířit po všechny dny až na sám konec Země.

Martin Skoumal (Zlín)

pátek - 4. března Mk 7,1-13

Lidská tradice jako náhrada za přikázání Boží

Opustili jste přikázání Boží a držíte se lidské tradice. (Mk 7,8)

Tradice je generační dědictví, souhrn zvyklostí. V dnešním textu je řeč o náboženských tradicích. Ze slova tradice možná cítíme závan něčeho zastaralého, co je mimo dnešní dobu.
Jsou tradice dobré, nebo špatné? Mohou být obojí. Záleží na tom, jak vystihují danou věc.
Nějaká zvyklost, tradice, například v řádu bohoslužby, může být užitečná, protože se pro účastníky ukazuje jako přínosná. Jiná zvyklost ovšem může časem opravdu ztratit svůj původní význam a její přínos již žádný není. Je pak čas na změnu se slovy: „Všecko zkoumejte, dobrého se držte.“ (1.Tes 5,21)
S tradicemi to může být ale mnohem horší. Myslím s tradicemi v našem životě s Bohem.
I tady mohou být tradice dobré i špatné. Farizeové nadřadili svá nařízení nad nařízení Boží. Možná to kdysi mysleli dobře, ale jak šel čas, tak samotný Bůh, pro kterého tradice vznikla, začal být nadbytečný a nepohodlný. Už tam pro něj nebylo místo. „Máme přece své tradice.“
Pokud se tě někdo zeptá, proč určitou věc děláš, nebo neděláš, a ty odpovíš: „protože se to tak dělalo vždycky“, nebo „protože tak to prostě je“, máš problém s používáním tradic.
Myslím, že pro nás jsou dnes spíše nebezpečné tradice v našem myšlení. I tady totiž lze sklouznout k tomu, že svůj názor či pohled na věc nadřadím nad ten Boží. Ten Boží považuji sice za zajímavý, ale já mám svůj. Můj moderní pohled vidí svět lépe než ten tvůj, Bože, doba je jiná. Díky za zpestření neděle, ale svůj život si povedu sám.
Buďme velmi opatrní, ať neupadneme do pasti lidských nauk a názorů. Hleďme na to, kde je naše srdce.

Jiří Jadrníček (Zlín)

sobota - 5. března Mk 7,14-23

Hříšné srdce znesvěcuje člověka

Z nitra totiž, z lidského srdce, vycházejí zlé myšlenky, smilství, loupeže, vraždy, cizoložství, chamtivost, zlovolnost, lest, bezuzdnost, závistivý pohled, urážky, nadutost, opovážlivost. Všecko toto zlé vychází z nitra a znesvěcuje člověka. (Mk 7,21-23)

Farizeové vytýkají Ježíšovi, že jeho učedníci jedí neomytýma rukama. „Proč se tvoji učedníci neřídí podle tradice otců a jedí znesvěcujícíma rukama?“ (Mk 7,5) Ježíš na to odpovídá, že tento lid je daleko od Boha. „Opustili jste přikázání Boží a držíte se lidské tradice.“ (Mk 7,8) Ve skutečnosti toto a podobná nařízení farizeové (respektive „tradice otců”) přidali k Mojžíšovu zákonu. Farizeové pouze zatěžují lid dalšími nařízeními. Farizeové totiž a všichni židé se drží tradice otců a nejedí, dokud si neomyjí ruce k zápěstí. A po návratu z trhu nejedí, dokud se neočistí. A je ještě mnoho jiných tradic, kterých se drží: ponořování pohárů, džbánů a měděných mís. (Mk 7,3-4)
Lid je tak zaměstnán vnějšími věcmi, tradicemi, očišťováním těla a veškerého nádobí, že zapomíná na to hlavní - očistit také vnitřek, tj. své srdce. Člověk nemůže být v očích Boha znesvěcen vnějšími věcmi. Tím, co do něho vchází. Naopak to, co znesvěcuje člověka před Bohem, vychází z jeho srdce. A srdce člověka je zlé. „Nejúskočnější ze všeho je srdce a nevyléčitelné. Kdopak je zná?” (Jr 17,9) 
Sami si nemůžeme pomoci, ale Bůh je spása. Těm, kdo v Něj uvěří, dal Bůh zaslíbení nového srdce, v němž bude zapsán Boží zákon. „A dám vám nové srdce a do nitra vám vložím nového ducha. Odstraním z vašeho těla srdce kamenné a dám vám srdce z masa.” (Ez 36,26) Nicméně i tak musí být člověk stále na pozoru, střežit a zkoumat své srdce, protože žijeme v padlém světě a ve slabém těle. „Především střez a chraň své srdce, vždyť z něho vychází život.” (Př 4,23)

Marek Janíček (Zlín)

neděle - 6. března Mk 7,24-37

Ježíš vyslyšel pokornou prosbu pohanské ženy

…a ta žena byla pohanka, rodem Syrofeničanka. Prosila ho, aby vyhnal zlého ducha z její dcery. Když se vrátila domů, nalezla dítě ležící na lůžku a zlý duch byl pryč. (Mk 7,26 a 30)

Z Genezaretu, kde učil lid, se Ježíš vydal na pohanské území. Zřejmě zde plánoval odpočinek, protože nechtěl, aby o jeho přítomnosti někdo věděl. Jenže zprávy o něm se dostaly i sem, a tak ho vyhledala jedna z místních žen. Přišla za Ježíšem s konkrétní prosbou - uzdrav mou dceru. Jenže Ježíš ji nejprve nejen odmítl, ale dal jí najevo, že jako pohanka není hodna jeho pomoci. Tato žena se ale nedá odbýt. Pevně věří tomu, že jí budou stačit i „drobky“. Dokonce po Ježíšovi ani nechce, aby šel k ní domů, tak si je jistá jeho mocí. A Ježíš na její opakovanou prosbu odpovídá - po návratu žena nalézá své dítě zdravé. Tato událost je důležitým náznakem toho, co se bude dít později - Boží milost je tu pro všechny, kdo věří, a dobrá zpráva bude zvěstována všem bez ohledu na jejich původ. 
Všimněme si - Syrofeničanka slyší o Ježíšovi. Jakmile se naskytne příležitost, vyhledá Ho. Přichází k Němu s žádostí o pomoc pokorně, ale rozhodně, s vírou v Jeho moc. Předkládá mu konkrétní prosbu, je vytrvalá. A výsledkem její pokory, víry a vytrvalosti je vyslyšení její prosby. A co náš život? Stačí nám, že o Ježíšovi slyšíme, nebo aktivně hledáme osobní kontakt s Ním? Důvěřujeme mu tak, že s Ním mluvíme o konkrétních věcech? Věříme v Boží moc? Jsme vytrvalí, nebo se dáme odradit jedním neúspěchem či odmítnutím? 

Martina Stavjaníková (Zlín)

pondělí - 7. března (Mk 8,1-10)

Ježíš soucítí s lidskou nouzí 

Když s ním v těch dnech opět byl velký zástup a neměli co jíst, zavolal si učedníky a řekl jim: „Je mi líto zástupu, neboť již tři dny jsou se mnou a nemají co jíst. Když je pošlu domů hladové, zemdlí na cestě; vždyť někteří z nich jsou zdaleka." (Mk 8,1-3)

Během Ježíšova veřejného působení za ním vždy chodilo mnoho lidí, aby naslouchali učení, které hlásal, vždyť žízeň po Božím slově byla veliká. Ježíš vyučoval už celé tři dny a tak jídlo došlo i těm, kteří měli nějaké zásoby. Ježíš se ale nad zástupem slitoval a učedníkům řekl, aby lidem - než je pošle domů - dali najíst, protože někteří z nich před sebou měli dlouhou cestu. Tato slova učedníky zmátla. Nebyli si jisti, jak by mohli na poušti sehnat jídlo pro tolik lidí. Vůbec je nenapadlo se v této těžké situaci spoléhat na Ježíše. A to i přesto, že na vlastní oči viděli zázraky, které dělal, a dokonce zažili podobnou zkušenost, kdy Ježíš nasytil okolo pěti tisíc lidí. Tato neobvyklá situace a reakce učedníků ukazuje, že ještě dostatečně nepochopili, kdo je jejich Mistr a jaké zázraky může konat pro Boží slávu. Sedmi chleby a několika rybami teď Ježíš nasytil velký zástup a ukázal, že pro Boha není nic nemožné. I dnes se křesťané ocitají v různých obtížných situacích a my, stejně jako Kristovi apoštolové, můžeme na problémy reagovat snahou vyřešit je po svém. Vždy bychom však měli mít na paměti, že je s námi Bůh, který učinil mnoho zázraků a vyřešil mnoho problémů. Musíme se posilovat ve víře a dovolit Bohu, aby zasahoval do našich těžkostí a činil v našich životech zázraky. Bůh zná naše potřeby a záleží mu na nás. Důvěřujme mu. Amen!

Ihor Oleksiuk (Agape Plzeň) 

úterý - 8. března L 16,27-31

Ježíš odmítá žádost o znamení z nebe 

Přišli farizeové a začali se s ním přít; žádali na něm znamení z nebe a tak ho pokoušeli. V duchu si povzdechl a řekl: „Proč toto pokolení žádá znamení? Amen, pravím vám, tomuhle pokolení nebude dáno žádné znamení.“ (Mk 8,11-12)

Mnoho lidí následovalo Ježíše a naslouchalo jeho učení. Byli mezi nimi i náboženští vůdci, kterým se nelíbilo, že lidé Krista následují. Farizeové se totiž báli, že ztratí své mocenské postavení a důležitost mezi lidmi. Začali se tedy hádat o učení, kterému Ježíš učil, a požadovali znamení z nebe, protože ve starozákonní době bylo „znamení" důkazem toho, co proroci řekli nebo udělali. Farizeové tedy požadovali důkaz, že Ježíš má moc a autoritu od Boha. Ježíš však pochopil, že záměrem farizeů není potvrdit, co říká a učí, ale pokoušet Ho. Z toho vyplývala i Jeho reakce, doprovázená hlubokým povzdechem a zármutkem, že toto pokolení, Židé žijící v té době, nemělo víru a dál odmítalo Boha. Ježíš během svého působení vykonal mnoho zázraků, ale jen tam, kde lidé uvěřili a přijali je. Vždyť člověk, který věří a miluje svého Boha, vidí ve svém životě zázraky každý den, aniž by potřeboval nějaká znamení nebo důkazy. Víra nezávisí na počtu znamení, ale na tom, zda známe Boha a důvěřujeme mu. Kéž nám Bůh požehná, abychom důvěřovali jeho slovu. Amen! 

Ihor Oleksiuk (Agape Plzeň)

středa - 9. března Mk 8,14-21

Farizejské učení je nebezpečné
 
Domlouval jim: „Hleďte se varovat kvasu farizeů a kvasu Herodova!“ (Mk 8,15)

Když učedníci odplouvali od břehu, možná spěchali, a tak si s sebou nevzali nic než jeden jediný chléb. Ježíš je napomínal: „Varujte se kvasu farizeů a Heroda." A protože si učedníci uvědomili, že s sebou nepřinesli dostatek chleba, pochopili Ježíšovo varování ve stejném smyslu a mysleli si, že k nim mluví o chlebu. Ježíš zde ale učedníky varoval obrazně, že stejně jako trocha kvasu ovlivňuje celý chléb, tak trocha náboženského a politického vedení ovlivňuje celý národ a způsobuje rozmach velké nevěry. Ježíš věděl, že mu apoštolové nerozumí, a když pokračovali v úvahách o chlebech, vytýkal jim, že ačkoli jsou neustále s ním a vidí všechno, co dělá, neuvědomují si, kdo je. Ježíš jim vytýkal, že mají kamenná srdce, že mají oči, které nevidí, uši, které neslyší, a že si nepamatují zázraky, které Ježíš udělal. Znovu začíná připomínat skutky, které vykonal, a boří pevnosti jejich nevíry, pochybností a to, jak nechápou naplnění proroctví o Mesiáši. Pouze přijetí Ježíše Krista jako Spasitele sehrává v životě apoštolů, stejně jako v životě všech ostatních lidí, tu nejdůležitější roli na cestě ke spáse a věčnému životu. Často nám chybí dětská důvěra v Kristova slova bez stínu pochybnosti. Kéž nám Bůh požehná, abychom nezpochybňovali Kristova slova. Přijďme k Bohu takoví, jací jsme, a uctívejme ho. Amen!

Ihor Oleksiuk (Agape Plzeň) 

čtvrtek - 10. března Mk 8,22-26

Postupné uzdravení slepého
 
On pozvedl oči a řekl: „Vidím lidi, vypadají jako stromy, a chodí.“ Potom mu znovu položil ruce na oči; slepý prohlédl, byl uzdraven a viděl všecko zcela zřetelně.“ (Mk 8,24-25)

Když Ježíš přišel do Betsaidy, učedníci k němu přivedli slepce a požádali ho, aby se ho dotkl. Na první pohled se může zdát, jak jsou tito lidé, kteří slepce přivedli, soucitní. Pravděpodobně se ale starali především sami o sebe. Nechtěli žít vedle invalidy. Ježíš však chce uzdravovat bez důvodu, protože jeho láska není sobecká.
Podívejte se, kolik kroků Ježíš udělal. Bere slepého za ruku, vede z vesnice, plivne, položí ruce, ptá se. Kolik je potřeba, aby udělal člověk sám? Pouze jediné. Ježíš říká, že stačí odpovědět. Vidíte to? Vypovídá to o poměru Božího a lidského přičinění. Bůh podniká řadu akcí, aby nám pomohl, a očekává od nás pouze odpověď, pouze odezvu. Jsme velmi skoupí na projevy pochvaly. Chvalme. Nedostává se nám ani chvály ani vděčnosti. Bůh tady říká: „Podívej se, kolik jsem toho udělal. A čekám jen na odpověď, čekám na tvou reakci." Kristova oběť je Božím činem, za který od nás může požadovat mnohé. Kristus nás ale žádá o jediné, abychom věřili. 
Kristus se nemocného dotkne dvakrát. Poprvé dal slepci zrak, ale ten viděl v lidech spíše stromy. Nestačí obnovit zrak, je třeba uzdravit vnímání. Boží láska je schopna uzdravit naše chápání. Všichni potřebujeme 
Kristovo uzdravení, abychom mohli správně vnímat realitu. Amen!

Bogdan Yablinskiy (Agape Plzeň) 
 
pátek - 11. března Mk 8,27-30

Za koho ty pokládáš Ježíše? 

Zeptal se jich: „A za koho mě pokládáte vy?“ Petr mu odpověděl: „Ty jsi Mesiáš.“ (Mk 8,29)

Ježíš šel se svými učedníky do další vesnice a cestou se jich zeptal: „Za koho mne lidé považují?" Cílem této otázky však nebylo zjistit názory lidí, ale nasměrovat učedníky v jejich myšlení a zjistit, za koho ho považují oni. Názory lidí se rozcházely, někteří si mysleli, že je to Jan Křtitel, jiní, že je to Eliáš, další, že je to jeden z proroků. Když se však Ježíš zeptal učedníků, za koho ho považují, Petr okamžitě odpověděl: „Ty jsi Kristus, Mesiáš." V tu chvíli Petr odpověděl jménem všech učedníků, že ho přijali jako Mesiáše, kterého jim Bůh zaslíbil skrze proroky. Ježíš jim však zakázal říkat ostatním lidem, kdo ve skutečnosti je. Lidé nebyli připraveni přijmout za Mesiáše pouhého učitele Zákona. Zaslíbený Mesiáš musel pocházet z Davidova rodu a lidé v něm viděli silného politického nebo vojenského vůdce, který osvobodí Izrael od římské nadvlády. Ježíšovým cílem však bylo stát se Vykupitelem za hříchy celého světa. A stejná otázka zní ke každému dnešnímu člověku: „Za koho považuješ Ježíše?“ Právě tato volba rozhoduje o tom, jakou cestou se kdo vydá, zda s Bohem, nebo bez něj, a kdo kde skončí na konci životní cesty. Cesta k Bohu je totiž jen jedna, a tou je Ježíš. Amen! 

Ihor Oleksiuk (Agape Plzeň ) 

sobota - 12. března Mk 8,31-33

Ježíše na zemi nečeká sláva, ale utrpení 

A začal je učit, že Syn člověka musí mnoho trpět, být zavržen od starších, velekněží a zákoníků, být zabit a po třech dnech vstát. (Mk 8,31)

Po celou dobu mesiášského putování se svými učedníky Ježíš učil a zdůrazňoval, že je Mesiáš, který má přijít, a potvrzoval to zázraky, které během svého poslání konal. Jakmile učedníci zjistili, že Ježíš je Kristus, nastal čas rozptýlit iluzi čekání na obnovení království v Izraeli a sdělit jim Boží plán pro završení Ježíšovy mise. Zjevil jim, že Syn člověka musí mnoho vytrpět, být zavržen a zabit a třetího dne vstát z mrtvých. Jeho učení odhaluje něco nového, na co učedníci nebyli vůbec připraveni. Proto vidíme u Petra tak prudkou reakci na tento Ježíšův výrok. Petr se začal bouřit s nadějí, že se snad podaří tento plán změnit, aniž by si ale uvědomil, že tento záměr je Boží vůlí pro spásu lidstva skrze Ježíšovo ukřižování. Od teď to bude Ježíš svým učedníkům pravidelně opakovat. A to proto, aby rozbil iluze jejich očekávání, aby přijali Boží Prozřetelnost, aby přijali i takový zdánlivě tragický výsledek. Ale právě tato největší událost, která se stala na kříži, nám všem dává jistotu odpuštění všech našich hříchů a naději na setkání s naším Spasitelem a na věčný život v jeho přítomnosti. Amen!
Ihor Oleksiuk (Agape Plzeň) 

neděle - 13. března Mk 8,34-38

Následování Ježíše vyžaduje sebezapření 

Zavolal k sobě zástup s učedníky a řekl jim: „Kdo chce jít se mnou, zapři sám sebe, vezmi svůj kříž a následuj mne.“(Mk 8,34)

Tentokrát k sobě Ježíš povolal nejen učedníky, ale i ostatní lidi, kteří ho následovali. Výzva, kterou vyslovil, zněla: „Kdo mě chce následovat …" Není jen pro apoštoly, ale pro všechny lidi, a tak Ho každý může následovat a být Jeho učedník. Ale potom přišel požadavek, něco je potřeba udělat, zapřít sám sebe, vzít svůj kříž a následovat Ho. První je zapírat sám sebe, to znamená neustále bojovat se svým tělem, odmítat sobecké cíle, nepodléhat žádostivým touhám svého těla. Druhou podmínkou je vzít na sebe svůj kříž, což znamená neustále následovat Boží vůli a jít cestou, kterou nám Bůh ukazuje. Ježíš nepožadoval nemožné, ale svým příkladem ukázal, jak se zcela podřídit Otcově vůli. Pro něj to znamenalo přijmout bolestnou smrt na kříži, pro nás to znamená naše vlastní utrpení a zkoušky, kterými každý z nás v životě procházíme. A za všechno děkovat a chválit Boha. Vzít na sebe svůj kříž samozřejmě znamená také být ochoten zemřít pro Krista. Když procházíme obtížnými situacemi a upíráme svůj zrak na Krista, posilujeme se, duchovně rosteme a to nám dává sílu dojít na konec života jako vítězové. Amen! 

Ihor Oleksiuk (Agape Plzeň)

pondělí - 14. března Mk 9,1-13 

Ježíš dává nahlédnout do své božské slávy

Po šesti dnech vzal s sebou Ježíš jen Petra, Jakuba a Jana a vyvedl je na vysokou horu, kde byli sami. A byl proměněn před jejich očima. Jeho šat byl zářivě bílý, jak by jej žádný bělič na zemi nedovedl vybílit. (Mk 9,2-3)

Proměněním na hoře dal Pán Ježíš učedníkům zakusit něco ze své božské slávy. Vždyť Ježíšovy „… šaty se rozzářily a velmi zbělely“, jak uvádí Český studijní překlad Písma. Navíc se jim zjevili Eliáš a Mojžíš jako reprezentanti proroků a Zákona. (Zde máme důkaz, že Boží služebníci nezanikají kdesi v neexistenci, nýbrž přebývají v Pánově blízkosti.) Vybraní učedníci uslyšeli hlas Boží, čímž se Hospodin opět výslovně přiznává k Ježíšovi jako ke svému Synu. Petr zděšen ani nevěděl, co by měl smysluplného říci. Nedokázal tak mimořádný zážitek okamžitě správně zpracovat. Hluboce se však do něj vepsal, jak později odhaluje ve svém druhém listě: „Zvěstovali jsme vám slavný příchod našeho Pána Ježíše Krista jako očití svědkové jeho velebnosti. On přijal od Boha Otce čest i slávu, když k němu ze svrchované slávy zazněl hlas: „Toto jest můj milovaný Syn, v něm jsem nalezl zalíbení“. A tento hlas, který vyšel z nebe, jsme my slyšeli, když jsme s ním byli na svaté hoře.“ (2Pt 1,16-18)
Ježíš vzal na horu z učedníků pouze Petra, Jakuba a Jana. Nestalo se tak poprvé (L 8,51), ani naposled (Mk 14,32-34). Některé události byly prostě ostatním učedníkům odepřeny. Takové bylo Ježíšovo rozhodnutí. Petr, Jakub a Jan měli výjimečné postavení. Ani mezi apoštoly tedy neexistovala identická rovnost. Není to věc lidského rozhodnutí, ale Božího vyvolení. Nehledejme proto v církvi identickou rovnost, uniformitu, genderovou vyváženost, kvóty a jiné „produkty“ sociálního inženýrství. Hlavou církve je Kristus a jen on rozhoduje. To nemohou nahradit ani baptistické volby a hlasování, pokud by nekorespondovaly s Božím „úradkem“. Ať se děje Boží vůle mezi námi! 

Miroslav Čížek (Uherské Hradiště)

úterý - 15. března Mk 9,14-22 

Ježíš musel snášet nevěru svých učedníků

Odpověděl jim: „Pokolení nevěřící, jak dlouho ještě budu s vámi? Jak dlouho vás mám ještě snášet? Přiveďte ho ke mně!“ (Mk 9,19)

Jakmile se Ježíš s Petrem, Jakubem a Janem vrátili dolů z hory proměnění, ihned se stali svědky roztržky mezi ostatními učedníky a přítomným zástupem lidu s jejich zákoníky. Příčinou roztržky byla neschopnost učedníků osvobodit chlapce od nadvlády a destruktivního vlivu zlého ducha. Nečistý duch způsobil chlapcovu němotu a terorizoval ho projevy podobnými epileptické diagnóze. Dokonce zlý duch usiloval o chlapcovu fyzickou likvidaci tím, že ho často srazil do vody a ohně, aby ho zahubil. Jak velké muselo být utrpení, které chlapec prožíval? Jak bídná byla kvalita jeho života? Jaké to bylo strašné otroctví? A co museli prožívat chlapcovi rodiče? Jistě šlo o strašné trápení rodičů, do kterého se můžeme alespoň částečně vžít my všichni, kdo máme vlastní děti. 
Učedníci však zlého ducha nedokázali vyhnat. Na to Pán Ježíš reagoval ostrým povzdechem pranýřujícím nevěru. Veřejně také přiznal tíhu snášet nevěřící pokolení. Na rozdíl od nadpisu dnešní promluvy si nemyslím, že Ježíšovo kárání je primárně určeno učedníkům. Směřuje spíše k přítomnému zástupu. Ježíš totiž vůbec nemluvil s učedníky, ale s otcem posedlého chlapce. A ještě předtím Ježíše zdravil celý zástup. Nicméně v každém případě učedníci selhali rovněž, neboť nečistého ducha nemohli vyhnat, ačkoliv již dříve dostali moc nad nečistými duchy (Mk 6,7) a démony skutečně také vyháněli (Mk 6,13). Nyní to ovšem učedníkům nešlo. Na jejich přímou otázku týkající se předcházejícího neúspěchu Ježíš později odpověděl takto: „Takový duch nemůže vyjít jinak než modlitbou.“ Jak jsme na tom dnes v církvi? Jsme schopni lidem účinně duchovně sloužit? Jsme schopni vyhánět nečisté duchy? Hledejme na modlitbách před Pánem zmocnění ke službě! 

Miroslav Čížek (Uherské Hradiště)

středa - 16. března Mk 9,23-29

Potřebujeme Boží pomoc k posílení víry

Ježíš mu řekl: „Můžeš-li! Všechno je možné tomu, kdo věří.“ Chlapcův otec rychle vykřikl: „Věřím, pomoz mé nedůvěře.“ (Mk 9,23-24)

Zoufalý otec démonizovaného chlapce požádal Ježíše v předcházejícím verši o pomoc. Svou žádost podmínil možnostmi Ježíšovy moci: „Ale můžeš-li, …“ Skutečně se v jeho řeči vyskytuje sloveso, které lze do češtiny přeložit jako „moci, míti moc, dovésti (býti schopen)“. Otec tedy svou žádost podmiňuje následovně: můžeš-li, máš-li moc, dovedeš-li a jsi-li schopen. To nenechává Ježíše chladným, a tak se ohrazuje proti výše zmíněné podmínce, která limituje otcovu víru. Kárajícím způsobem výslovně zopakoval první část jeho žádosti: „Můžeš-li!“ Je nesmírný rozdíl mezi otázkou: „Chceš-li?“ a dotazem: „Můžeš-li?“ V prvním případě by otázka nijak nezpochybňovala Ježíšovu autoritu a moc. Pouze by se doptávala po Pánově vůli asi v tomto smyslu: „Ty můžeš cokoliv, tvá moc nemá žádné hranice a limity, ty můžeš vysvobodit, ale nemusíš, proto se ptám, zdali chceš vysvobodit mého syna?“ V druhém případě by otázka „Můžeš-li?“ naopak předpokládala možná omezení, čímž by byla pochopitelně relativizována absolutní moc Pána Ježíše Krista. Tento dotaz zpochybňuje výrok vzkříšeného Pána: „Je mi dána veškerá moc na nebi i na zemi.“ (Mt 28,18) Živá víra v Boha nezná žádné limity. Všechno je přece možné tomu, kdo věří. 
Otec posedlého chlapce nakonec vyznal, že věří, i když si byl stále vědom svých pochybností. Zoufalství přimělo otce požádat Ježíše o pomoc i přes nedostatečnost jeho víry - tedy spíše navzdory jeho nevíře. Pán nakonec chlapce z démonské nadvlády osvobodil. Učinil tak i přes lidskou slabost a nedostatečnost víry. Zachránil chlapce jen ze své milosti. V tom spočívá naděje i pro nás. Bůh může učinit víc, než v co věříme. Víru je však třeba na modlitbách aktivně pěstovat a rozvíjet. 

Miroslav Čížek (Uherské Hradiště)

čtvrtek - 17. března Mk 9,30-41 

Prvenství je především služba jiným

Ale oni mlčeli, neboť cestou se mezi sebou dohadovali, kdo je největší. Ježíš usedl, zavolal svých Dvanáct a řekl jim: „Kdo chce být první, buď ze všech poslední a služebník všech.“ (Mk 9,34-35)

Když Ježíš s učedníky procházel Galileou, již podruhé jim předpovídal své vydání, utrpení, smrt a následné vzkříšení. Tyto události jim prorokoval soukromě a nepronášel je veřejně, neboť prozatím byla tato slova určena pouze jejich uším. Učedníci však řeči o Ježíšově utrpení nerozuměli, ba co je ještě horší, ani ji rozumět nechtěli. Raději se ze strachu na nic neptali. Tuto zvěst prostě ignorovali a vytěsňovali, neboť je vnitřně znepokojovala a ohrožovala.
Během putování je ovšem zaměstnávala zcela jiná otázka. Vyjasňovali si totiž mezi sebou, kdo je z nich největší. O utrpení a oběti slyšet nechtěli, živě se ale zajímali o svou vlastní velikost. Jed ctižádosti, mocichtivosti a touhy po slávě vládne světu. Mentalita Božího království je ale přesně opačná - prvenství v církvi znamená službu všem. Kdo chce stát v církvi v čele, ten se musí především obětovat ve službě. S pozemskou tělesnou motivací člověk ve službě v církvi z dlouhodobého hlediska neobstojí. Služebník v církvi totiž většinou nezbohatne, svou vlastní slávu nevypěstuje a svému jménu pomník nepostaví. Hodnoty Božího království ukazují přece jiným směrem - oběť, služba a upřednostňování druhých. Není to jeden z důvodů, proč vstupuje do kazatelské služby v církvi tak málo nových adeptů? Není zde jedna z odpovědí na to, proč kazatelská služba dnes netáhne? Náš Pán ale chce povolávat do služby i dnes. Chce vysílat dělníky na žeň i v současné generaci. Nevolá Pán třeba právě tebe?

Miroslav Čížek (Uherské Hradiště)

pátek - 18. března Mk 9,42-50

Běda těm, kteří jiné svádí ke hříchu

Kdo by svedl k hříchu jednoho z těchto nepatrných, kteří ve mne věří, lépe by mu bylo, kdyby mu dali na krk mlýnský kámen a hodili ho do moře. (Mk 9,42)

Nadpis dnešního zamyšlení varuje před sváděním ke hříchu a stejným směrem míří také biblický text podle ekumenického překladu. Je třeba ovšem upřesnit, že v originálním textu se nenachází slovo hřích. Doplnění „ke hříchu“ je tedy „kreativní“ výklad, který sem vložili sami překladatelé. Tím však porozumění verše poněkud zúžili. Řecké sloveso v původním textu můžeme do češtiny přeložit jako „pohoršovat, pohoršit, svést a svádět“. Svádět lze nejen ke hříchu, ale rovněž k odpadnutí od Boha. Svádět lze také odvedením od pravdy falešnými proroctvími nebo i falešným učením. Překlad „svádění ke hříchu“ je tedy příliš úzké chápání, vždyť lze svádět i mnohem sofistikovaněji, jak jsem již krátce naznačil. Náš Pán velmi přísně nahlíží na jakýkoli druh svádění - ať už ke hříchu, k odpadnutí od Pána, k opuštění zdravého biblického učení nebo k falešným proroctvím. Všechny tyto svody mají potenciál poškodit nepatrné a bezbranné bratry a sestry. Tito nepatrní potřebují ochranu. Kdokoli je svede a poškodí, musí počítat s přísným trestem Božím. Pro takové škůdce by bylo dokonce lepší skončit v rukách krutého kata, než propadnout Božímu trestu. Přitom je třeba si uvědomit, že trest smrti utopením v moři byl pro Židy jedním z nejhorších možných, neboť mrtvého odsouzence nebylo možné pohřbít. Takto přísně nahlíží náš Pán na jakékoli svádění ke zlému. 
Vyvarujme se všeho, kde bychom poškodili slabší bratry a sestry. Nebuďme pro nikoho pohoršením a svodem ke hříchu a k odpadnutí od Pána. Nestaňme se příčinou poškození církve a sboru, ale naopak přinášejme prospěch ostatním věřícím, sboru, církvi a celkově Božímu království. 

Miroslav Čížek (Uherské Hradiště)

sobota - 19. března Mk 10,1-12

Boží vůlí je trvalá manželská věrnost

Od počátku stvoření Bůh učinil člověka jako muže a ženu, proto opustí muž svého otce i matku a připojí se k své manželce, a budou ti dva jedno tělo, takže již nejsou dva, ale jeden. A proto, co Bůh spojil, člověk nerozlučuj! (Mk 10,6-9)

Instituce manželství jednoho muže a jedné ženy je Božím záměrem od počátku stvoření. Podle biblického svědectví se tedy nejedná o nějaký pouhý lidský výmysl, společenskou zvyklost a křesťanskou tradici. Manželství není povinné. Muž se nemusí ženit a žena se nemusí vdávat. Pak ovšem mají zůstat v celoživotním celibátu a je třeba, aby zachovávali trvalou sexuální zdrženlivost. Jiná alternativa před Boží tváří neexistuje. Manželství muže a ženy je nejbližším mezilidským vztahem a nejužším společenstvím. Je tak úzkým, že se ti dva dokonce stávají jedním tělem. Tajemství manželství je vyjádřeno matematickým protimluvem - takže ti dva již nejsou dva, ale jeden. Je tomu tak z toho důvodu, že muže a ženu v manželství spojuje Bůh. Toto spojení je tak těsné, že muž přilne ke své ženě. Řecké sloveso v originálním textu doslova v sobě zahrnuje představu pevného přilepení nebo přiklížení. (Dva materiály jsou k sobě přilepené tak těsně a pevně, že je poté již nelze oddělit nepoškozené do původního stavu.)
Manželský svazek spojený Bohem nemá člověk rozlučovat. Především je naprosto nutné se celoživotně vystříhat jakéhokoli druhu sexuální nevěry, která zásadním způsobem manželství narušuje a fakticky likviduje. Moderní trendy ve společnosti neustále stupňují tlak na manželství jako takové. Jak snadno se dnes lidé rozcházejí a rozvádějí! Kolik rozvodů se odehrává dokonce mezi věřícími! Je naším úkolem tomuto neblahému trendu čelit a jít proti proudu světa. Manželský svazek lze z Boží milosti uchovat i dnes navzdory všem pochybnostem, které získávají ve světě čím dál více sluchu. 

Miroslav Čížek (Uherské Hradiště)

neděle - 20. března Mk 10,13-22

Když je zatěžko následovat Ježíše

Ježíš na něj s láskou pohleděl a řekl: „Jedno ti schází. Jdi, prodej všecko, co máš, rozdej chudým a budeš mít poklad v nebi, pak přijď a následuj mne!“ On po těch slovech svěsil hlavu a smuten odešel, neboť měl mnoho majetku. (Mk 10,21-22)

V dnešní úvaze se zamyslíme nad zámožným člověkem, který toužil po podílu na věčném životě. Byl duchovně vnímavý, respektoval duchovní autority, od mládí zachovával přikázání Zákona, a přesto byl vnitřně prázdný a chudý. Uvědomoval si, že mu chybí jistota spasení. Pán Ježíš rozpoznal problém tohoto pozoruhodného člověka a láskyplně mu nabídl místo v širším okruhu svých učedníků. Tato velkorysá nabídka měla jen jednu jedinou pro něj specifickou podmínku. Měl prodat svůj majetek a získaný obnos rozdat chudým, čímž by se stal před Bohem duchovně bohatým. Dotyčný člověk byl velmi zámožný a nebyl ochoten poslechnout Ježíšův pokyn. Nebyl ochoten zaplatit cenu Božího království. Jednalo se o ctnostného člověka, kterému skoro nic nechybělo. Choval se slušně, byl věrný ve vztazích, neubližoval druhým lidem a miloval svou rodinu. Vedl příkladný život. Pán Ježíš nic z toho nezpochybnil. Jeho vyznání zcela jistě odpovídalo skutečnosti jeho života. Měl zřejmě jediný zásadní problém - byl totiž příliš vázaný na svůj mnohý majetek. Tuto vazbu nebyl ochoten zpřetrhat, a proto od Pána smutný odešel. Ohromná škoda pro jeho osobní život! A ochuzena byla i pozdější církev. Vždyť se mohl stát Ježíšovým učedníkem, třeba z něho mohl být apoštol nebo významný evangelista, možná mohl patřit mezi inspirované autory novozákonních spisů. Nevíme. Ježíšovu jedinečnou nabídku však odmítl. Odešel bez jistot. Pán své nároky ovšem nesnížil. Nezavolal na něj přece jenom, aby se vrátil. Nenabídl mu žádný kompromis. Nechal ho odejít, i když viděl jeho kvality. Znal ale i jeho nezdravou vazbu na majetek. Nepropásněme Ježíšovu nabídku stát se jeho učedníky. Buďme připraveni zaplatit jakoukoli cenu. Nic nestojí za to, abychom se minuli s Božími záměry s námi. 

Miroslav Čížek (Uherské Hradiště)

pondělí - 21. března Mk 10,23-34

Boží odměna věrným následovníkům

Ježíš jim řekl: „Amen, pravím vám, není nikoho, kdo opustil dům nebo bratry nebo sestry nebo matku nebo otce nebo děti nebo pole pro mne a pro evangelium, aby nyní, v tomto čase, nedostal spolu s pronásledováním stokrát více domů, bratří, sester, matek, dětí i polí a v přicházejícím věku život věčný.“ (Mk 10,29-30)

Logika Božího království je jiná než logika tohoto světa. Vlastně lidem připadá Kristova zvěst o spasení z Boží milosti, kterou přijímáme bez svých zásluh, jen skrze víru, jako velmi nelogická, někdy i pobuřující, a často se jí vysmívají. V lidské společnosti platí, že kdo má peníze, ten má vliv, moc a s tím jsou spojené mnohé výhody. Ti majetnější si mohou ledacos zaplatit, peníze otevírají dveře, peníze hýbou světem. Nikdo z lidí nechce být chudý. 
Pán Ježíš v uvedeném oddíle říká, že pro bohatého je nesmírně těžké vejít do Božího království. To už snadněji projde velbloud uchem jehly. Opravdu, „na to rozum nestačí, jak nás Bůh uchem jehly protlačí“, jak se zpívá v jedné starší mládežnické písni. I my v naší zemi patříme většinou mezi ty „bohaté“. Ale kdo se chce spoléhat na sebe, ten nevejde. Vejde ten, kdo o sobě ví, že nemůže Bohu nabídnout nic, a proto volá a prosí o milost. 
Na majetku není nic špatného, to milování peněz je kořen zla. Ale co když i my, celkem zajištění lidé z bohatého Západu, musíme volit: jít za Ježíšem může znamenat, že budeme doma odmítnuti, budeme muset opustit svoji rodinu, ztratíme zázemí, možná budeme muset opustit výnosné zaměstnání. Co zvolíme? Co nám bude vzácnější? Kristus?
Buďme si jisti, že Pán nikomu nic nezůstane dlužný. Slibuje nám, že najdeme zázemí v náruči svých duchovních sourozenců. Že se o nás Pán postará, protože se církev učí rozdělit s těmi, kdo pro Krista trpí. Naše odměna za vytrvalé následování Pána Ježíše nás také čeká v nebi. Nebojme se, Pán o nás ví.

Pavel Coufal (Brno)

úterý - 22. března Mk 10,35-45

Ježíš - dokonalý příklad služebníka 
 
Kdo se mezi vámi chce stát velkým, buď vaším služebníkem; a kdo chce být mezi vámi první, buď otrokem všech. Vždyť ani Syn člověka nepřišel, aby si dal sloužit, ale aby sloužil a dal svůj život jako výkupné za mnohé. (Mk 10, 44-45)

To vám jednou přijde za Ježíšem máma Zebedeovic, hned v patách má své dva synáčky, Jakuba a Jana, no a že ho chce o něco požádat. Žádost to pravda není úplně drobná: „Ustanov, aby tito dva synové měli místo jeden po tvé pravici a jeden po tvé levici ve tvém království.“ 
Ježíše podle reakce taková prosba dvakrát nepotěší - ale ještě méně potěší ostatní učedníky, když to k nim nakonec prosákne. Ba, co říkám, vlastně jsou řádně naštvaní. Protože tady jde o docela důležitou věc: kdo bude koho poslouchat. Tak to tady na zemi totiž chodí, že? „Vyšší hlídá vysokého a nad nimi jsou ještě vyšší.“ Kdo je vyšší, rozkazuje - a nižší poslouchá. „Tak ty bys mi chtěl, Kubo Zebedeovic, rozkazovat?“ zbrunátní impulzivní Petr. „Kdo si myslíš, že jsi?“
Právě tenhle doutnající a jiskřící spor Ježíš hasí slovy z našich veršů. „Jestli si myslíte, že v nebeském království to chodí stejně jako tady na zemi, tak to se tedy pletete,“ říká jim. „Naopak! Chcete, aby vás druzí poslouchali? Tak spíš, než abyste pokukovali po nějaké hezké funkci, přemýšlejte, jak byste mohli druhým pomoci a jak jim prospět. Ano, Šimone, tím myslím i té staré babičce tam vzadu nebo prostému rolníkovi Mojšemu, ač možná nepobral zrovna moc rozumu.
Kromě toho, ani Syn člověka nepřišel na zem proto, aby si nechal sloužit! Pokud ano, kde mám ty zástupy otroků s vějíři a kuchaře, kteří mi servírují každý den vybrané lahůdky? Syn člověka přece přišel, aby sloužil a aby dal svůj život jako výkupné za mnohé.“
Víte, pro každého ambiciózního člověka je to strašně divná rada. Chceš být veliký? Tak se pokoř. Není to však tak hloupé, jak to na první pohled vypadá. Vždyť oni lidé nakonec stejně nejvíc poslouchají toho, kdo to s nimi myslí opravdu dobře.

Lukáš Makovička (Brno)

středa - 23. března Mk 10,46-52

Nenech se odradit od volání k Ježíši

Mnozí ho napomínali, aby mlčel. On však tím více křičel: „Synu Davidův, smiluj se nade mnou!“ Ježíš se zastavil a řekl: „Zavolejte ho!“ I zavolali toho slepého a řekli mu: „Vzchop se, vstaň, volá tě!“ (Mk 10,48-49)
 
Dnešní pasáž vypráví příběh o slepém člověku jménem Bartimaios. Z pasáže je zřejmé, že Bartimaios neměl ve společnosti vysoké ani dobré postavení. Pro slepého v té době nebylo možné pracovat, a tak obvykle žebral. Ostatní ho pro jeho postižení brali jako přítěž. Neměl člověka, který by se ho zastal nebo ho dovedl za Ježíšem. A tak jeho nadějí bylo sedět u cesty, čekat, až Ježíš půjde okolo, a dát se do křiku. Zástupu se to moc nelíbilo, jeho hlasitý projev je otravoval. Neměli pro něj pochopení ani milosrdenství. Slepý však celou svou naději vkládá do Ježíše a volá: „Smiluj se nade mnou.“ Uvědomuje si svoji bídu a doufá v Boží milost. Nedbá na napomínání ostatních. 
Když Ježíš Bartimaia zavolá, Bartimaios odhodí svůj plášť, což je u slepého člověka projevem velké víry, protože už je jen malá šance, že k němu trefí zpátky. Ježíš jeho víru viděl od začátku a smilování mu nakonec skutečně daruje. Bartimaios za svou neodbytnost získává víc než zrak. Našel někoho, kdo o něj má skutečný zájem a koho může následovat. 
I my buďme vytrvalí a neodbytní, pokud jde o potřebné Boží milosrdenství do našich životních zápasů. Ježíš i nás volá jménem. I když možná naše oči vidí, nezapomeňme, že také potřebujeme Boží milosrdenství. A tak odhoď s vírou veškerou přítěž a jdi za Ježíšem! Vždyť Bohu na nás záleží a má moc nám dát víc, než zač prosíme (Ef 3,20). 

Pavol a Pavla Andraškovi (Brno)

čtvrtek - 24. března Mk 11, 1-11

Očekávání obnovení Davidova království
 
A ti, kdo šli před ním i za ním, volali: „Hosanna! Požehnaný, který přichází ve jménu Hospodinově, požehnáno buď přicházející království našeho otce Davida. Hosanna na výsostech!“ (Mk 11,9-10) 
 
Nedávno jsem se znovu díval na film Kolja. Nebudu dlouze smutnit nad nenaplněným proroctvím o rezervaci v Albánii, ale přejdu rovnou k výroku Ladislava Smoljaka alias přítele Houdka: „Myslím, že to právě prasklo.“ Ano, už to bylo tady. Ten pravý čas pro přechod od něčeho, co lidem vadilo, k něčemu novému, co si ale málokdo dokázal představit.
Na začátku prvního století Židům také něco vadilo. Proto očekávali změnu v podobě ukončení římské nadvlády. Možná, že si to také nedovedli představit moc konkrétně, ale na rozdíl od výše zmíněného příkladu spojovali vysněný dějinný zvrat se zaslíbeným Mesiášem, o kterém četli v žalmech a u proroků. I proto byli ochotni pro Něj zapůjčit oslátko. A proto také, když na vlastní oči viděli přijíždějícího Ježíše, volali „Hosana“. Což nebyl jen výraz vzývající úcty, ale znamenal také „Zachraň nás“. Budoucí záchranu spojovali se vtělenou autoritou pocházející od Boha a blaho obnoveného království otce Davida spojovali s tím, co bylo dobře naplánováno „shůry“ (Hosana na výsostech).
Jaká jsou naše očekávání? Zakládají se jen na tom, že Bůh naplní naše touhy a plány tady na zemi? Toužíme po nebi, abychom především konečně a natrvalo odložili naše starosti? Anebo jsou naše cíle, tužby a představy o tom, co bude potom, spojeny s tím, co naplánoval Bůh? Očekáváme v tom Jeho aktivní podíl a nekonečnou moudrost? Těšíme se na to, až „to praskne“? Jsme proto již dnes připraveni zapůjčit naše oslátko a vzdávat slávu Bohu v tom, co pro nás naplánoval na dnešek?
Věřím, že odhodlání mnohým z nás nechybí. Jen dejme pozor na to, abychom službu „pro Boha“ neplánovali a nedělali bez Něj. Ať ani z našich myslí a úst nevymizí ono tolik potřebné HOSANA.

Zdenek Pokorný (Brno)

pátek - 25. března Mk 11,15-19

Nenech si vzít prostor k modlitbám!

A učil je: „Což není psáno: ‚Můj dům bude zván domem modlitby pro všechny národy‘? Vy však jste z něho udělali doupě lupičů.“ (Mk 11,17)

Není to poprvé, co Ježíš „vyčistil“ chrám. První situaci můžeme číst v J 2,14-16. Od té doby se v chrámu rozmohla ještě větší zkaženost a zvrhlost. Na tomto příběhu můžeme vidět, jak důležitá je Boží svatost a prostor pro modlitby - blízký kontakt s Bohem. 
V té době nádvoří pohanů bylo jediné místo, kde se mohli pohané setkávat k modlitbám a uctívání Boha. Místo toho, aby se mohli nerušeně soustředit v modlitbách na Boha, velekněží a zákoníci, kteří měli dané místo střežit, z něj udělali hlučné a smradlavé tržiště, kde pro svůj zisk z prodeje zneuctili Boží svatost. To je hřích! 
Dnes nemáme jen jedno místo, kde se můžeme scházet k modlitbám, vždyť víme, že Bůh je přítomen všude a můžeme se na něj obrátit v každý čas. Ale máme své modlitebny, kde se setkáváme. 
Drazí bratři a milé sestry, nevládne nějaký hřích, hořkost, svár, pokušení, cokoli, co pošpiňuje Boží svatost, právě na místě, kde se setkáváme? 
Také můžeme tento příběh ještě rozšířit na jiný chrám, a to chrám Ducha Božího. „Nevíte, že jste Boží chrám a že Duch Boží ve vás přebývá?“ (1 K 3,16-17) Stejná Boží svatost a čistota by měla být také v nás. Drazí, nebyli jsme vykoupeni, abychom šli zpátky k hříchu, ale abychom byli svatí, naplněni Boží láskou. 
Hřích uhašuje Ducha svatého v našich životech, uhašuje toho, který byl poslán pro naše dobro. Nenechme si ukrást nepopsatelně nádherný čas v Boží přítomnosti skrze modlitbu! 

Pavol Andraško (Brno)

sobota - 26. března Mk 11,12-14 a 20-25

Uschlý fíkovník má povzbudit k pevné víře

Ježíš jim na to řekl: „Mějte víru Boží. Amen, pravím vám, že kdo by řekl této hoře: ,Zvedni se a vrhni se do moře´ a nezapochyboval by ve svém srdci, ale věřil by, že co říká, se děje, bude to mít. Proto vám pravím: ,Věřte, že jste všechno, za cokoliv se modlíte a oč žádáte, přijali, a budete to mít.´“ (Mk 11,22-24;ČSP) 
 
V našem textu jsme zastihli Pána Ježíše a učedníky v období těsně před zatčením Pána Ježíše a jeho ukřižováním. Bylo to období, v němž vrcholilo nepřátelství farizeů a zákoníků vůči Ježíši. Evangelia shodně o této době informuji, že „velekněží a učitelé Zákona hledali, jak by se ho lstí zmocnili, aby ho zabili“ (Mk 14,1 ČSP ). Proti Pánu Ježíši se postavili nejen velekněží a učitelé Zákona, ale také jeden z jeho učedníků, Juda Iškariotský. Sílu pro překonání tohoto psychického tlaku Ježíš čerpal při modlitebních rozhovorech se svým nebeským Otcem (Mk 14,36 ČSP). Nebeský Otec posiloval Ježíšovu víru, že jeho blížící se oběť bude mít platnost pro usmíření Pána Boha s člověkem. Víra v Boží spravedlnost posilovala Ježíše v zápase o naši záchranu před věčným zatracením.
Ježíš také myslel na své učedníky. Věděl, že při hlásání evangelia o smíření člověka s Bohem v zástupné oběti Pána Ježíše budou Jeho učedníci často vystaveni nepřátelství ze strany satana. Jistě přemýšlel také o tom, jak povzbudit a upevnit víru učedníků v Boží pomoc v kritických situacích. 
Jistě mi dáte za pravdu, že se víc spoléháme na pomoc těch, o kterých víme, že mají reálnou moc nám v případě potřeby pomoci. A to, co víme o sobě, platilo také o učednících Pána Ježíše. Pán Ježíš využil uschlý fíkovník k tomu, aby reálně ukázal svým učedníkům, a potažmo také nám, Boží moc. A tím také posílil a upevnil víru svých učedníků. Poučení, které platilo pro učedníky, platí také pro nás, následovníky Ježíše Krista. Ježíš svým učedníkům řekl: „Mějte víru Boží.“ A to platí také pro nás, jeho následovníky. Usilujme i my o Boží víru. Prosme o ni na modlitbách s naším Bohem. Pán Ježíš nám v tom je dobrým příkladem. 

Rola Žitný (Brno)

neděle - 27. března Mk 11,27-33

Ježíš neodpovídá na zbytečné otázky

A přišli opět do Jeruzaléma, a když se procházel v chrámu, přišli k němu velekněží, učitelé Zákona a starší a říkali mu: „V jaké pravomoci to činíš? A kdo ti dal tuto pravomoc, abys to činil?“ (Mk 11,27-28;ČSP)

Náš Pán Ježíš Kristus před svým odchodem k Otci přikázal svým učedníkům, aby vyprávěli svým spoluobčanům o Boží lásce k člověku a sdíleli s nimi svoji zkušenost s Bohem. Tento příkaz platí i pro nás, vykoupené a omilostněné hříšníky. Někteří naši spoluobčané reagují na naše svědectví tak, že nás zahrnou otázkami, které sice souvisí s křesťanstvím, ale nemíří na samou podstatu evangelia. Otázky se například často týkají chyb a přehmatů, kterých se křesťanské hnutí dopustilo v historii. A jsou i další podobné otázky. Jak se máme v takových případech zachovat? Naše zkušenost je často taková, že tazatelé těchto otázek nestojí o Boží přítomnost ve svém životě, ale dávají obvykle svým jednáním najevo svůj odpor vůči všemu Božímu.
Problém to není nový. Řešil ho také Ježíš. A proto je Ježíš pro nás dobrým příkladem, jak se máme v obdobných situacích zachovat. V našem textu čteme: „A přišli opět do Jeruzaléma (Ježíš s učedníky), a když se procházel v chrámu, přišli k němu velekněží, učitelé Zákona a starší a říkali mu: ´V jaké pravomoci to činíš? A kdo ti dal tuto pravomoc, abys to činil?´ Ježíš jim řekl: ´Zeptám se vás na jednu věc; odpovězte mi a řeknu vám, v jaké pravomoci to činím. Křest Janův byl z nebe, nebo z lidí? Odpovězte mi.´ Tazatelé se radili. A odpověď zněla: ´Nevíme´“. (ČSP)
Pán Ježíš poznal, že pohnutky tazatelů nejsou upřímné. A zachoval se podle toho. Věděl, že plané diskuze s tazateli nepovedou k jejich záchraně pro Boží království. Jednejme stejně jako náš Mistr a Pán Ježíš Kristus. Trpělivě a s velkou láskou vypravujme svým bližním o vykupitelském díle Pána Ježíše. O Jeho oběti na kříži, aby hříšník mohl být ospravedlněn. A měl tak přístup do Božího království. Ale nepřátelským hádkám a planým diskuzím se vyhýbejme. K takovému jednání si vyprošujme Boží moudrost. 

Rola Žitný (Brno)

pondělí - 28. března Mk 12,1-12 

Od lidí zavržen, od Boha vyvolení

Nečetli jste v Písmu slovo: „Kámen, který stavitelé zavrhli, stal se kamenem úhelným; Hospodin to učinil a je to podivuhodné v našich očích?“ (Mk 12,10-11) 

Když Ježíš mluví v podobenstvích, ani jeho učedníci nerozumí, oč jde, a potřebují vysvětlení. Ale teď to není třeba. Nepřátelé se chtějí Ježíše zmocnit, neboť poznali, že to podobenství řekl proti nim. Poznali sami sebe v těch zlotřilých vinařích, kteří zabíjejí jednoho služebníka po druhém a nakonec zavraždí i syna majitele. Přitom je hodně nepravděpodobné, že by ten majitel k vysloveným zločincům, kteří mu zabili jeho výběrčí, poslal vlastního syna s naivní myšlenkou: „Na mého syna budou mít přece ohled.“ Ale ta zřejmá nelogičnost Ježíšovy nepřátele nezaráží, oni pochopili to podstatné, že se jedná o ně, kteří později Ježíše odsoudí a dají ukřižovat. Ježíšova slova skutečně mluví do určité situace, a přece tu můžeme najít i něco pro sebe. Především tu slyšíme o Boží neuvěřitelné trpělivosti s člověkem; stále znovu jej oslovuje, stále znovu to s ním zkouší po dobrém. Vypadá to jako slabost, ale je to láska, která má naději pro hříšného člověka, že se vzpamatuje. A ten reaguje pořád stejně. Bouří se proti němu v pýše těch zaslepených vinařů, uráží jej, prolévá krev. Nechce mít s ním nic společného, je to tak dodnes. Jen zmínka o něm a jeho synu Ježíši vyvolá u mnoha lidí odpor a pobouření, ne-li zuřivost. Jako ti vinaři odmítli právo majitele, tak celá naše civilizace ve svém celku stojí proti svému Stvořiteli a proti jeho lásce, která se stala skutečnou v Pánu Ježíši. Lidstvo dělá všechno pro to, aby Bůh nakonec ztratil s námi trpělivost a začal spravedlivě trestat, však to slyšíme i v našem podobenství. To, co Pán určil jako nejlepší pro nás, jsme zahodili a zavrhli. A celé to smutné a polemické podobenství, které je „proti“, nekončí beznadějí. Pán Ježíš nás ujišťuje, že ani lidský hřích nemá poslední slovo. V podobenství o vinařích celý smutný děj končí smrtí majitelova syna: „Chytili jej, zabili a vyhodili z vinice.“ Tak to udělají s Ježíšem. Ale tady není konec, ale pokračování. On vstal z mrtvých a je živ a je s námi. Lidstvo jej zavrhlo jako nepotřebný kámen, který se nedá použít k ničemu. Ale Pán Ježíš říká a říká to o sobě: „Kámen, který stavitelé zavrhli, stal se kamenem úhelným.“ Tedy tím, na němž všechno stojí. Pyšné lidské stavby se rozpadají, ale stavba na tomto základním kameni trvá a roste. A pisatel listu Petrova nás zve: „Přicházejte tedy k němu, kameni živému, jenž byl od lidí zavržen, ale před Bohem je vyvolený a vzácný“ (1.Pt 2,4-6).

Jan Vychopeň (Vsetín)

úterý - 29. března Mk 12.13-27 

Bible jasně učí o vzkříšení 
 
Ježíš jim řekl: „Mýlíte se, neznáte Písma ani moc Boží! Když lidé vstanou z mrtvých, nežení se ani nevdávají, ale jsou jako nebeští andělé.“ (Mk 12,24-25)
 
Do debat a sporů, které měly mezi sebou dvě strany - židovské náboženské společnosti farizeů a saduceů, vstupuje Ježíš. Jde o otázku vzkříšení z mrtvých. Farizeové věřili, že něco takového je možné, ba přímo téměř jisté (podobně jak věříme my křesťané), a saduceové naopak tomu věřit odmítali. Hlavně proto, že saduceové byli velmi konzervativní stranou. Jejich přesvědčení se opíralo jen o Pentateuch - 5 knih Mojžíšových, v nichž o tom není žádná zmínka. Jedním z hlavních argumentů ze zákona je pro ně tzv. levirátní zákon (Dt 25,5 n), jenž podle nich přímo vylučuje víru ve vzkříšení. Uvádějí při tom jako důkaz skutečný, či hypotetický případ, kdy jedna vdova měla sedm mužů, kdy alespoň s jedním z nich měla mít potomky, pokračovatele rodu, ani jedno z těchto manželství však jimi nebylo požehnáno. Čí potom bude ta neplodná žena, až po vzkříšení vstanou z mrtvých? Je tu nutná víra ve vzkříšení? Nehraje tu pro ně žádnou roli. Rodina, to je v podstatě jen pozemská instituce. Avšak Ježíš říká - když lidé vstanou z mrtvých, nežení se ani nevdávají, ale jsou jako nebeští andělé. Saduceové si vybrali špatný argument existence věčného života. Lepším příkladem je starozákonní příběh o tom, jak se Bůh zjevil Mojžíšovi u hořícího keře na poli, který hořel, ale neshořel, kde jej Bůh oslovil: „Já jsem Bůh tvého otce, Bůh Abrahamův, Bůh Izákův a Bůh Jákobův. (Exodus 3,6) Hospodin, živý Bůh, je Bohem živých, ne mrtvých. „Před Hospodinem smím dále chodit v zemi živých.“ (Žalm 116) Víme, že ve chvíli smrti se pro člověka zastavuje čas. Ale Bůh není jen v čase, on je přece i mimo čas. Proto se zřejmě smíme s Bohem potkat i mimo čas, i mimo tuto časnost a realitu, vyhrazenou nám na tomto světě naším biologickým životem. Počítat jen s tím, co vidíme, a v nic jiného nedoufat, znamená pro Ježíše mýlit se a neznat Písmo ani moc Boží. Ale věřit Bohu, znamená spolehnout se na to, v co doufáme, a být si jisti tím, co nevidíme. Symbolem Boží nepomíjitelnosti je keř, který hoří, ale neshoří. Naše lidské tělo je stvořeno tak, že pomalu hoří, pak dohoří a zbude z něho jen prach a popel. To je naše zkušenost, to je to, co jsme schopni vidět svýma očima. Ale vedle této zkušenosti je tu zvěst evangelia, která říká, že náš život je skryt spolu s Kristem v Bohu. A až se ukáže Kristus, náš život, tehdy i my s ním se ukážeme v slávě (Kol 3,3-4). Je to nepochopitelné tajemství a záležitost víry. Ale věříme-li, že Ježíš zemřel a vstal z mrtvých, pak také víme, že Bůh ty, kteří zemřeli ve víře, přivede spolu s ním k životu.

Jan Vychopeň (Vsetín)

středa - 30. března Mk 12,28-34

Láska k Bohu i k lidem je nade vše

Ježíš odpověděl: „První je toto: ,Slyš Izraeli, Hospodin Bůh náš, jest jediný Pán; miluj Hospodina, Boha svého, z celého svého srdce, z celé své duše, z celé své mysli a z celé své síly!´ Druhé je toto: ‚Miluj svého bližního jako sám sebe!´ Většího přikázání nad tato dvě není.“ (Mk 12,29-31) 

Zákoník tehdy slyšel předchozí rozhovor se saducei a chtěl od Ježíše slyšet něco nového a podstatného pro život. Ježíš ale cituje staré. Ale ta stará slova zní v jeho ústech nově. Litera je stará, ale je tu nový duch, nová síla, která tu teď působí. I nám zní Ježíšova slova známě. Už jsme je přece tolikrát slyšeli. My jsme ale tomu zákoníkovi blízko, i nás snad alespoň někdy trápí otázka, co máme jako Boží lid dělat, co s těmi okolo nás, kteří nevěří, jak máme žít mezi lidmi, co je nejdůležitější? Co máme právě dnes dělat, když některé věci dělat nesmíme, co pomůže nám i druhým, co v této těžké době mám dělat já? 
„Miluj Hospodina, Boha svého…. Miluj svého bližního jako sám sebe…“ Ježíš nic nového neříká, ani písmenko, ani tečku. Cituje Starý Zákon. Říká staré, ale novým způsobem. Toto jedinečné spojení je nové. Možná nás napadá námitka, co nového z toho můžeme mít? Jak nám to může pomoci v současnosti. A také jsme slyšeli, že milovat je víc, než jen mít rád. Milování bližního a Boha není nic samozřejmého a nám přirozeného, to může dát a nařídit jen Bůh. Milovat Boha znamená oddat se, vydat se Bohu, respektovat jeho vůli, pamatovat na to, že on je laskavý a dobrý, mít na mysli, co on chce, a podle toho řídit své jednání a svůj život. Na Boží lásku odpovídat poslušností a věrností. Z lásky k Bohu pak vyplývá láska k bližnímu. Označuje činorodý vztah, ve kterém člověk podřizuje své zájmy tomu, koho miluje. Milovat bližního znamená vzdát se svého sobectví a neochoty, nehledat jen svých věcí, sledovat prospěch bližních, jejich duchovní úspěch před Bohem. Milovat bližního může znamenat i jeho napomenutí či varování. Znamená to snažit se milovat i toho, kdo mi osobně není milý a příjemný, a za žádnou cenu mu neškodit, neubližovat a přát mu účast na Božím království, tak jako ji přeji sám sobě. Ale není toto, bratři a sestry, přesně to, co tento náš nešťastný svět potřebuje? Lidstvo v současnosti dostává lekci a my s ním. Na jaře (2020) jsme to vše, co přišlo, neuměli uchopit, odhadnout. Ale nevím, jestli dnes chápeme lépe a zda jsme se poučili. Vždyť všude vůkol vládne pocit nejistoty ekonomické, sociální, rodinné, osobní a konec toho všeho v nedohlednu. Znáte někoho mimo církev, koho by situace přivedla k Bohu? Já ne. Zjevně tlak zvnějšku nestačí. Člověk potřebuje Boží zásah, Boží proměnu. 
Nemyslím si, že nám naši ministři přestanou lhát do očí, nemyslím si, že politici začnou rázem hlásat lásku k bližnímu a že houfně uvěří Bohu. Ale my můžeme. Zkusme to dnešní zamyšlení vzít jako opakovací hodinu ve škole. Asi jako když apoštol Pavel napsal Filipenským: :Psáti vám stále totéž mně není zatěžko a vám to bude oporou.“ (Fil 3,1) 

Jan Vychopeň (Vsetín) (podle kázání prof. Petra Pokorného)

čtvrtek - 31. března Mk 12, 35-44

Varování před samolibostí 

Když učil, řekl: „Varujte se zákoníků, kteří se rádi procházejí v dlouhých řízách, stojí o pozdravy na ulicích, o přední sedadla v synagógách a přední místa na hostinách. Vyjídají domy vdov a dlouho se naoko modlí. Ty postihne tím přísnější soud.“ (Mk 12,38-39) 

Vždycky nás to pohladí na duši, když slyšíme tato slova, když na někoho můžeme ukázat prstem. Na papálaše máme u nás pifku nejen z dob budování socialismu. Na dlouhé řízy jsme my protestanté vysazení už od dob Mistra Jana. Specialistou na (nejen) církevní papalášismus pak byl Petr Záhorka ze Záhorčí alias Petr Chelčický. „Papálašismus“ máme ovšem i dnes v přímém přenosu denně. Asi je věčný. Z tohoto a podobných míst (třeba Lk 9,55-56) je nám zcela jasné, co byli zač ti zákoníci a farizeové. Mohlo by se zdát, že bez té okázalosti by to prošlo. Ale i chudoba, kterou považovala církev čas od času za lék na své neduhy, anebo také za ctnost, dokáže být okázalá. Líbí se nám, jak jim Ježíš zavařil. Jenže jak už to s ním bývá, jde tu ještě o něco jiného, než o to, co se nám hodí do krámu. Nejde jen o „papalášismus“, „řízy“ a ani tolik o samolibost, která je v nadpisu dnešního zastavení. 
Od 11. kapitoly jsme svědky střetu dvou světů. Do Jeruzaléma vstupuje nový král, ale nikdo o něj nestojí. Oproti fíkovníku, od kterého se čeká ovoce, je tu jiný, který si roste sám pro sebe a ovoce stejně nikdy nepřinese. Chrám sice pořád ještě vypadá jako chrám, ale nezbylo v něm místo pro Boha. Správci vinice se otevřeně staví proti jejímu majiteli a z Mesiáše je jen syn Davidův. S Janem Křtitelem je to problematické jako s císařovým denárem - všichni dělají, jako by nevěděli, čí nese obraz. Zbožnost se stala cílem místo prostředkem. Zosobněním takového světa jsou farizeové a zákoníci. To, co se jeví navenek, je ovšem ovoce stromu, který roste uvnitř. Jde o víc než o pokrytectví, které jim rádi přičítáme. Podlehli sebeklamu a sebevědomí. Chrám je jejich svět. Zapomněli na milost vyvolení a přivlastnili si svěřené jako ti správci vinice. Realizují se ve své představě Boha.
Neplatí to i o našem dnešním, současném, výkonově, manažersky, zážitkově a konzumně orientovaném „křesťanství“? Čí nese obraz? Napadlo nás někdy, že by tato slova mohl říkat Ježíš i o nás? Není to i náš obraz? Jenom my víme, jaká víra je správná. Máme jít a plevel vytrhat? Čím urputněji ji hájíme, tím víc se vzdalujeme. 
Alessandro Pronzato v knize Provokující evangelia říká: „Milí přátelé, nemylme se… Ježíš se ve své řeči ... obrací ke každému z nás. Farizeové nejsou určitá skupina lidí, je to spíš označení pro jistý stav ducha a vnitřní postoj. Farizejství je bacil, který může kdykoliv napadnout i náš duchovní život.“ 
Uvědomujeme si, že žijeme z milosti, nebo nám to už „vlezlo do hlavy“? Chápeme, co to znamená, když říkáme: „Přijď království Tvé?“ Vdova u chrámové pokladnice nic neřeší. Největší přikázání má ve svém srdci.

Petr Mrázek (Vsetín) 

pátek - 1. dubna Mk 13, 1-8

Svůdci se často dovolávají Ježíšovy autority 

A když vycházel z chrámu, řekl mu jeden z jeho učedníků: „Pohleď, Mistře, jaké to kameny a jaké stavby!“ Ježíš mu řekl: „Obdivuješ ty velké stavby? Nezůstane z nich kámen na kameni, všechno bude rozmetáno.“ Když seděl na Olivové hoře naproti chrámu a byli sami, zeptali se ho Petr, Jakub, Jan a Ondřej: „Pověz nám, kdy to nastane a jaké bude znamení, až se začne všechno schylovat ke konci!“ Ježíš jim odpověděl: „Mějte se na pozoru, aby vás někdo nesvedl. Mnozí přijdou v mém jménu a budou říkat: ‚Já jsem to‘ a svedou mnohé. Až uslyšíte válečný ryk a zvěsti o válkách, nelekejte se! Musí to být, ale to ještě nebude konec. Povstane národ proti národu a království proti království, v mnohých krajinách budou zemětřesení, bude hlad. To bude teprve začátek bolestí.“ (Mk 13, 5-6) 

Od 11. kapitoly jsme svědky střetu dvou světů. Chrám sice pořád ještě vypadá jako chrám, ale nezbylo v něm místo pro Boha. To, co ztratilo svůj obsah, nemá budoucnost. Přicházející Boží království, Boží vláda se nedá zastavit. I učedníci vnímají ty dva světy. Zdá se, díky svému Mistru jsou ve správnou chvíli na správném místě. Kdy už to bude? Místo toho Ježíš krotí jejich horlivost. Větším nebezpečím než otevřené nepřátelství je nebezpečí klamu. Otázka, co je skutečné a co zdánlivé, se týká i Mesiáše. Jak poznat toho pravého? (Zanedlouho budou před touto otázkou postaveni učedníci pod křížem.) Zaštiťování se Božím (Ježíšovým) jménem, autoritou, patří v historii církve k evergreenům. Jeho nejnebezpečnější podobou není zneužití, ale podlehnutí iluzi, že Bůh si pro svůj záměr vybral právě mne. Nedejte se svést, aby se vám nestalo, že si myslíte, že na té straně, na které stojíte vy, je Bůh. Radikální hnutí stojí vždy v pokušení horlivosti a netrpělivosti Bohu pomáhat. Čím zbožnější úmysl, tím bolestnější ovoce. Pro velké myšlenky je každá oběť nepatrná. Konec časů a boj s Antikristem vždy fascinoval církev. Očekávání tisícileté vlády Kristovy na zemi má i v naší zemi bohatou historii. Nebylo to jenom husitství, ale třeba i Komenský. I všenáprava světa (a samozřejmě církve) byla podmíněna úspěšným bojem s Antikristem, na jehož poražení byl ochoten Komenský spolupracovat s kýmkoliv. Kdo ví, jak by ta všenáprava dopadla. 
Na chrámu sv. Lamberta v Münsteru dodnes visí klece. Také jako otázka - jak a proč tak jednali předtím se svými bližními ti, kteří v nich skončili. I oni byli přesvědčeni, že jednají v Ježíšově zájmu. Je to pořád stejné, i dnes. Mesiášové jsou vždy výjimeční. Charismatičtí vůdcové, atraktivní program, silné řeči, výjimečné zážitky. V jejich stínu se Ježíš ztrácí. Bůh jako cesta k seberealizaci, nebo jen k uspokojení. Na to není ani potřeba být Benny Hinn. Jenom my víme, jaká víra je správná. Čím urputněji ji hájíme, tím více se vzdalujeme. I učedníci musí slyšet od Ježíše: „Nevíte, jakého jste ducha. Syn člověka nepřišel lidi zahubit, ale zachránit.“ (Lk 9,55-56) Ale nejhorší je, když mesiášský komplex popadne nás samotné.

Petr Mrázek (Vsetín)

sobota - 2. dubna Mk 13,9-23

Buďme připraveni i na velké nepřátelství

Budou vás všichni nenávidět pro mé jméno; ale kdo vytrvá až do konce, bude spasen. (Mk 13,1 3)

Pán Ježíš sedí na Olivové hoře spolu s učedníky a dívají se společně na impozantní stavbu chrámu. Ten výhled vyzýval k obdivu. Ale Ježíš je smutný při pohledu do budoucnosti a varuje před obdivem k tomu, co je jen dočasné. Slovy o budoucím nepřátelství i mnohém utrpení nechce Pán učedníky strašit, odradit. Ale říká jim prostou pravdu bez příkras a zaoblení, protože je chce povzbudit k důvěře a víře. Nebudou při tom odkázáni sami na sebe. Bude to pro mé jméno, praví. A proto budu přítomen při všech situacích, do kterých se dostanete. Dám vám povzbuzení i sílu to vše unést, dám vám i slova, která budete mluvit.
Ježíš, ten Boží beránek, se chystá k oběti za své učedníky i za všechny, kteří uvěří v Jeho jméno. Už mu zbývá do toho okamžiku jen několik dní. Otevírá svým přátelům své srdce. Sám nežádá od nich povzbuzení, ale on povzbuzuje je. 
Jeho slova z evangelia přichází i do našich uší. Věřím, že jejich poselství nás nemají uvést do strachu, obav, útěků před budoucností. Naše představy o utrpení se týkají v mnohém jenom našeho těla. Žijeme v našich oblastech v hojnosti, bezpečí bez válek a bídy. Přiznejme si, v mnohém jsme zpohodlněli a bojíme se změn. Ale ono nepřátelství zasahuje v mnohém i naše duše. Žijeme uprostřed nevěřícího světa, každý den probíhá duchovní boj, který útočí na naši víru a oddanost Pánu Ježíši.
Ale ať se nám bude zdát tma kolem nás sebevětší, připomeňme si a postavme se na slova Pána Ježíše: „Já jsem světlo světa …“ (Jan 8, 12) Když Štěpána kamenovali, Duch svatý ho naplňoval svojí mocí a slovy mocného svědectví (Skutky 7, 54-60).

Jaromír Zubík (Valašské Meziříčí)

neděle - 3. dubna Mk 13,24-37

Slavný druhý příchod Ježíše Krista

A tehdy uzří Syna člověka přicházet v oblacích s velikou mocí a slávou. Tehdy vyšle anděly a shromáždí své vyvolené od čtyř úhlů světa, od nejzazších konců země po nejzazší konce nebe. (Mk 13,26-27)

Značíte si termíny událostí, které jsou před vámi, do kalendáře? Každopádně je to dobrá metoda pro ty, kteří potřebují mnoho plánovat. Co je na papíře, to se „neztratí“, říkáme si my starší, i když dnešní informační technika už i ten „papír“ nahrazuje. Pohled na termín, který se blíží, v nás vyvolává různé asociace. Od nedočkavé radosti, přes postupné přípravy a zajišťování, až po oprávněné obavy. Jak to zvládnu, jak to dopadne.
Termín druhého příchodu Pána Ježíše Krista k nám na zem ale v žádném kalendáři není. Sám Ježíš při rozhovoru se svými učedníky se vyslovuje pouze o určitých znameních s příchodem spojených. Ale rozhodnutí je plně v kompetenci jeho nebeského Otce. On ve své dokonalosti a všemohoucnosti zná ten pravý čas pro dění ve svém stvoření. A vlastně je to pro nás lidi tak dobré. Jsme totiž zvyklí ve svém životě často posouvat svoje přípravy až na krajní mez času, kdy má už k něčemu dojít. Říkáme si, ještě je dost času, to se zvládne pár dní před termínem. Ale v Písmu Ježíš udává příklad domu se služebníky, kteří dostanou úkoly od svého pána a mají je poctivě plnit nehledě na termín jeho návratu. 
Návrat pána nemá přinášet strach, ale radost. Strach je způsoben vědomím vlastního zanedbání a přestoupení. A radost z příchodu našeho Pána se učme prožívat každý den. Jak? Tím, že s Ním „chodíme po Jeho cestách“ každý den, a to vírou a poslušností. On je nám ve svém Duchu stále přítomen, jen přijde čas Jeho slavného příchodu ve viditelné slávě a majestátu. A nehledejme termín příchodu ani v kalendáři ani na internetu.

Jaromír Zubík (Valašské Meziříčí)

pondělí - 4. dubna Mk 14,1-9

Dobrý skutek v pravý čas

Ježíš však řekl: „Nechte ji! Proč ji trápíte? Vykonala na mně dobrý skutek. Vždyť chudé máte stále kolem sebe, a kdykoli chcete, můžete jim činit dobře; mne však nemáte stále. Ona učinila, co měla; už napřed pomazala mé tělo k pohřbu.“ (Mk 14,6-8)

Všechno pod nebem má svůj čas a svá pravidla.
1. Není důležité, co si o nás myslí druzí lidé. I kdyby nás odsoudili Ježíšovi učedníci, mračili se, potřásali hlavou a zlobili se, proč děláme to, a neděláme něco jiného, důležité je, co si o tom myslí Pán Ježíš. On sám napomíná své učedníky a říká: „Netrapte ji. Udělala dobrý skutek.“
2. Není třeba dělat velké skutky. Matka Tereza řekla: "Je třeba dělat malé věci s velkou láskou." Máme v srdci lásku? I kdybychom udělali velké činy a obětovali svůj život, bez lásky je to prázdná množina.
3. Je důležité dělat dobré skutky z lásky k Pánu Ježíši. Byla jsem nedávno na pohřbu bohaté, vzdělané a krásné ženy. Dost mě to zasáhlo. Od té doby mi v nitru zní píseň:
"Nic ti nezbude, všechno, byť krásné, vše jednou zajde, co jsi však vykonal z lásky ke Kristu, přetrvá věky, uznání dojde." Všechno pomine - bohatství, úspěch, krása. Zůstane dobrý skutek v pravý čas. 
Ptejme se dnes Pána Ježíše: „Co chceš, abych činil? A jak to mám udělat?“ 
Nechejme se vést Duchem svatým, abychom dělali dobré skutky, které nám Pán Bůh připravil.

Milada Zubíková (Valašské Meziříčí)

úterý - 5. dubna Mk 14,10-25

Nová smlouva, kterou Ježíš zpečetil svou krví 

A řekl jim: „Toto jest má krev, která zpečeťuje smlouvu a prolévá se za mnohé.“ (Mk 14,24)
 
Pán Ježíš se naučil poslušnosti z utrpení, a tak se stal původcem spásy pro všechny, kdo v Něho uvěří (Žd 5,8-9). Spása je za cenu Kristova utrpení. Nám se nabízí zadarmo, ale nebyla zadarmo. Nová smlouva není okázalým velkorysým gestem, které by Boha skoro nic nestálo. Raději nedomýšlet, jak by vypadal svět, kdyby spása byla dána jen tak, pouhou proklamací Boha. Měla by moc měnit naše životy? Co by mohlo být její zárukou? Na podobnou myšlenku reaguje apoštol Petr, když říká ve svém prvním listu: … „nebyli jste vykoupeni pomíjitelnými věcmi, stříbrem nebo zlatem, nýbrž převzácnou krví Kristovou.“ (18,19)
Ve středověku bylo nejcennější látkou na světě zlato. V historii naší země má zvláštní postavení listina, jež byla opatřena zlatou pečetí - Zlatá bula sicilská, kterou získalo České království svébytnost a čeští králové dědičný nárok na trůn a spolu s tím právo svobodně spravovat záležitosti své země. Zlatá pečeť stvrzovala význam této listiny a ukazovala na postavení toho, kdo ji sepsal. Jak si jí asi musel Přemysl Otakar I, který ji dostal, vážit! A jak ji opatroval a střežil! V různých okamžicích života byla jemu i jeho následovníkům oporou, povzbuzením a posilou. 
Nám křesťanům je obrazně darována ještě cennější listina. Křesťan vstupuje křtem do smlouvy s Bohem. Je to, jako bychom každý při křtu dostali opis Nové smlouvy originálně vyplněný právě pro nás. Nevisí však na něm pečeť ze zlata, ale je zpečetěn krví Kristovou.
Jak vzácná je to smlouva, jak předrahá pečeť na ní! Znovu a znovu čtěme slova té smlouvy a dotýkejme se její pečeti. Každému se v ní podtrhává něco jiného. Pro tuto chvíli mi dovolte připomenout parafrází verš z listu Galatským 2,20: „Ježíš si tě zamiloval a vydal sebe samého za tebe.“ 
Důkazem jeho lásky je smlouvu zpečeťující krev.

Josef Vémola, (Vsetín, stanice Valašské Meziříčí)

středa - 6. dubna Mk 14,26-31

Ježíš předem znal slabosti svých učedníků 

Tehdy jim Ježíš řekl: „Všichni ode mě odpadnete. Je přece psáno: ‚Budu bít pastýře a ovce se rozprchnou.´“ (Mk 14, 27)

Tomu nevěřím, myslí si všichni učedníci, ale jen Petr si troufá oponovat: „I kdyby všichni odpadli, já nikdy!“ „I kdybych měl s tebou zemřít, nikdy tě nezapřu!“ 
Ježíš věděl, co má přijít: že jeden zradí, ale rozutečou se všichni. Jidáš zradí z lásky k penězům, Petra přivede vlastní pýcha k hořkosti zklamání a všechny přemůže jejich vlastní slabost a strach.
Ježíš jako Boží Syn hledal útěchu u Otce a jako Syn člověka nechtěl být sám, když na něj padla tíha budoucnosti, proto před svými nejbližšími otvírá své nitro: „Je mi úzko až k smrti. Zůstaňte tu a bděte.“ 
Po chvíli usnuli všichni, ale právě na Petra se Pán obrací: „Šimone, ty spíš? Nemohl jsi bdít ani hodinu?“ Petře, nemusíš umírat, pro tuto chvíli postačí, když projevíš svou lásku tím, že budeš s Pánem bdít, když zápasí s tíhou a hrůzou smrti. Jak chceš potom obstát, až bude Pán vydán do rukou hříšníků?
Úzkost učedníků vede k útěku, ale úzkost Ježíšova proměněná Boží posilou vede k naplnění Boží vůle. Tato situace nám nastavuje zrcadlo: můžeme obstát ve zkouškách, když se i v malých těžkostech necháme přemoct únavou, slabostí a nedostatkem vlastního odhodlání? Není základem většiny našich hříchů touha těla, touha očí a pýcha života? 
Svět je samá touha těla, touha očí, pýcha života - připomíná Jan ve své epištole (1J 2, 16).
Jidáše touha očí přivedla ke zradě, Petra pýcha života k zapření Pána a ostatní touha těla k neschopnosti čelit strachu z budoucnosti. S námi je tomu právě tak - spoléhání na sebe vede dříve či později k selhání, ale spoléhání na Boha, podepřené modlitbou a každodenní bdělostí, vede k naplnění Boží vůle v našich životech.

Irena Vémolová (Valašské Meziříčí) 

čtvrtek - 7. dubna Mk 14,32-42

V těžkém zápase se Ježíš podřizuje vůli Otce

Poodešel od nich, padl na zem a modlil se, aby ho, je-li možné, minula tato hodina. Řekl: „Abba, Otče, tobě je všecko možné; odejmi ode mne tento kalich, ale ne, co já chci, nýbrž co ty chceš.“ (Mk 14,35-36)

Život je boj. Naše tělo neustále bojuje za zdraví proti virům, bakteriím, …
Podobně zápasíme o poslušnost Bohu. 
Pán Ježíš nejen učil učedníky modlitbě "Buď vůle Tvá, Otče", ale i sám se takto modlil a zápasil o to. Byl nám podobný, proto nám dokonale rozumí. 
Kolikrát v životě bojujeme, je pro nás těžké podřídit se Bohu.
Máme své "pře s Hospodinem" podobně jako prorok Jeremiáš.
V knize S písní kolem světa je napsáno: „Nejdůležitější věcí v životě je poznat Boží vůli a potom ji činit." 
Podřídit se Boží vůli je jako ořezávání stromu. Bolí to, ale je to důležité.
C. S. Lewis napsal: „Nakonec budou jen dva druhy lidí: Ti, kteří Bohu řeknou - Tvá vůle se staň. A ti, kterým řekne Bůh - tvá vůle se staň." 
Bez modlitby a zápasu se nejde podřídit Bohu. Boží vůle je dobrá, libá a dokonalá, ale znamená zapřít sám sebe, vzít svůj kříž a poslechnout Otce. Pán Ježíš tento těžký zápas v Getsemane vybojoval i pro nás.
Když my už nemáme sílu, můžeme zavolat o pomoc: "Pane Ježíši, pomoz mi, prosím. Ty žiješ ve mně, já v tobě. Já na to nemám. Ale Ty na to máš. Ty jsi vítěz. Buď vůle Tvá, Otče. 
Staň se ne, co já chci, ale to, co chceš ty."

Milada Zubíková (Valašské Meziříčí)

pátek - 8. dubna Mk 14,43-52

Jidášova promyšlená zrada 

Jeho zrádce s nimi domluvil znamení. Řekl: „Kterého políbím, ten to je; toho zatkněte a pod dozorem odveďte.“ Když Jidáš přišel, hned k Ježíšovi přistoupil a řekl: „Mistře!“ a políbil ho. ……Všichni ho opustili a utekli. (Mk 14,44-45, 50) 

Středem pozornosti velikonočních událostí je Ježíš a skrze něj jednající Bůh. Jsou tu ale i postavy, bez kterých by ten příběh nejen nebyl, ale on je dokonce kvůli nim. Jako Jidáš. Jidáš, patrně po domluvě, informuje velekněze o příležitosti, kdy se mohou nepozorovaně zmocnit Ježíše. Proč to dělá? „Naletěl“ někomu? K čemu je ten polibek dobrý? „Denně jsem učíval u vás v chrámě a nezmocnili jste se mne“. Ježíše přece znají. Ledaže by to svěřili nějakým amatérům. Stačil tip kdy a kam. Proč je tam Jidáš? Stojí o to? Copak by se ti, kteří tahají za nitky, bez něj neobešli, kdyby chtěli? Uhranuti tím výjevem na jejich vinu zapomínáme. Co je za Jidášovou zradou? Jaký mu to dává smysl? Chce se Jidáš zachránit? Nebo dokonce i jiné? (Jako Karel Čurda?) Ten polibek je z jeho hlavy? Chce nebo musí? Kdy se Jidáš vnitřně rozešel s Ježíšem? Kdy mu přestal věřit? A proč se rozutekli ostatní? Marek ve své stručnosti dál nezabíhá. Dává nám prostor ke zkoumání našeho vztahu k Bohu. Známý spirituál se ptá: „Byl jsi tam, když byl křižován můj Pán?“ Ano, i ty jsi tam byl, “když byl Ježíš v Getsemane sám, když byl bičován, když byl křižován.“ 
Jidášovo závěrečné prozření připomíná Adama a Evu ve chvíli, kdy poznávají, že jsou nazí (Mt 27). Možná jako první ze všech poznává, koho opustil. Co se stalo, nejde vrátit. Jedině Kristovo zmrtvýchvstání může překonat, anulovat Jidášův čin - překonáním smrti, návratem do života. V Jidášovi i v nás přežívá starý Adam. Smyslem velikonočních svátků je právě to prozření. Teprve potom se ukáže, co Bůh kvůli mně a kvůli tobě udělal, velikost jeho lásky, která dává naději každému člověku.
Zvykli jsme si, že v našem světě se nic neodpouští. Že člověk nesmí selhat. Kdo jednou selže, je odepsaný. Jenže právě proto Ježíš přišel. Jestli kvůli někomu, tak určitě kvůli Jidášům. Aby mohli začít znovu. Umíme si se Sváťou Karáskem představit: „Že už mám po smrti, měl jsem sen...Hle dva muži stojí po levici mojí, to Jidáš a Ježíš spolu tiše rokují..?“ Jindřichohradecký X-tet v jednom spirituálu zpívá: „Kdo bude v nebi žít? Jen Bůh to ví ! Ale já vím, že to bude fajnový. A leckdo se pak podiví, koho to tady v nebi nevidí. A kdo to tady s námi je, no jak se tenhle dostal do ráje. A naše lidské myšlení, je dobrý jenom tady na zemi. A na to rozum nestačí, až nás Bůh uchem jehly protlačí.“ 
 
Petr Mrázek (Vsetín)

sobota - 9. dubna Mk 14,53-65

Ježíš vystaven ponižování, posměchu a bití

Někteří na něj počali plivat, zakrývali mu obličej, bili ho po hlavě a říkali mu: „Prorokuj!" (Mk 14,65) 

Pána Ježíše po zatčení v Getsemanské zahradě přivedli k veleknězi a před radu kněží, starších a zákoníků. Hledali proti němu svědectví, aby ho mohli odsoudit k smrti. Mnozí proti němu křivě svědčili, ale Ježíš se ani přes výzvu velekněze k obviněním nevyjádřil a mlčel až do chvíle, než se ho velekněz zeptal: „Jsi ty Mesiáš, Syn Požehnaného?" Ježíš řekl: „Já jsem. A uzříte Syna člověka sedět po pravici Všemohoucího a přicházet s oblaky nebeskými." To však všichni, kdo jej vyslýchali, považovali za rouhání a rozhodli, že je hoden smrti. Poté se mu začali posmívat a bít ho. U Matouše čteme: „Někteří ho tloukli do tváře a říkali ´Hádej, Mesiáši, kdo tě udeřil!´" Ježíš však mlčky snášel všechna příkoří, jak o něm napsal Izaiáš: „Byl trápen a pokořil se, ústa neotevřel; jako beránek vedený na porážku, jako ovce před střihači zůstal němý, ústa neotevřel." (Iz 53,7) Ten, o kterém je napsáno v 1. kap. Koloským: „On je obraz Boha neviditelného, prvorozený všeho stvoření", neměl potřebu obhajovat sebe. Měl svědectví ve svém srdci, že je milován svým Otcem. Vždyť po jeho křtu v Jordánu z nebe zazněl hlas: „Ty jsi můj milovaný Syn, kterého jsem si oblíbil." (Mk 1,11 - Bible 21)
Toto ujištění mu dodávalo sílu i odvahu naplnit vůli nebeského Otce. Je napsáno: „Ale Hospodinovou vůlí bylo zkrušit ho nemocí, aby položil svůj život v oběť za vinu." (Iz 53,10) Ne za svoji vinu, ale za mou i tvou vinu!
Pane Ježíši, děkuji Ti, že Ty jsi všechno to utrpení snášel pro mne a pro každého, kdo se s vírou obrátí k Tobě a poprosí Tě o odpuštění svých hříchů. Ty jsi nám dal příklad a vybízíš nás, abychom ho následovali. Pomoz mně i každému z nás naplnit Tvou vůli, aby lidé okolo nás mohli uvidět v našem jednání Tebe. 

Vratislav Savko (Vsetín) 

neděle - 10. dubna Mk 14, 66-72 

Petr v nebezpečí zapře svého Mistra 

Tu mu Petr řekl: „I kdyby všichni odpadli, já ne.“ Ježíš mu odpověděl: „Amen, pravím tobě, že dnes, této noci, dřív než kohout dvakrát zakokrhá, právě ty mě třikrát zapřeš.“ On však ještě horlivěji prohlašoval: „I kdybych měl spolu s tebou umřít, nezapřu tě.“ Tak mluvili všichni. (Mk 14, 29-31) Vtom kohout zakokrhal podruhé. Tu se Petr rozpomněl na slova, která mu Ježíš řekl: „Dřív než kohout dvakrát zakokrhá, třikrát mě zapřeš.“ A dal se do pláče. (vv 72-73)

Příběhy Dvanácti jsou neoddělitelnou součástí velikonočních události jako jedna ze stran mince. Jedním ze Dvanácti je i Jidáš. I Petr je jedním ze Dvanácti. Každý z nich je jedním ze Dvanácti. Jeden za osmnáct a druhý bez dvou za dvacet. Platí to i o těch, kteří se „jenom“ rozprchli. Petrův mediální obraz je mizerný. Zdiskreditoval se, už když se topil, od Ježíše musí slyšet „jdi mi z cesty satane!“ a v Getsemane spí. Nevadí nám, že ostatní kolem něj nedělají nic. Nepoučil se ani tentokrát. Dalo se to čekat. Dělá nám to dobře. Patří mu to. Jenže pak je tu otázka: A co bys navrhoval? Co tedy měl Petr udělat? A co ti ostatní, kteří se nepokusili o nic? Co bys dělal ty, jak by ses ty zachoval na jeho místě? Dokázal bys to? Nikdy se nám nestalo to, co Petrovi? Apoštol ví, „že ve mně, to jest v mé lidské přirozenosti, nepřebývá dobro. Chtít dobro, to dokážu, ale vykonat už ne.“ (Ř 7,18nn) „Duch je odhodlán, ale tělo slabé.“ Možná nám to tak nepřijde, ale naplnění Ježíšovy cesty na nich nezávisí. Stalo by se něco, kdyby Jidáš nedal echo? Ti, kteří usilovali o Ježíšovu smrt, by si našli jiný způsob. Bylo by něco jinak, kdyby se učedníci nerozprchli? Co by se stalo, kdyby Petr přiznal barvu? Mělo by to na něco vliv? Jejich jednání v nás vyvolává emoce. A přitom nám uniká, že tím, kdo skutečně vydává Ježíše do rukou soudců, je on sám: Opět se ho velekněz zeptal: „Jsi ty Mesiáš, Syn Požehnaného?“ Ježíš řekl: „Já jsem...Tu velekněz roztrhl svá roucha a řekl: „Nač ještě potřebujeme svědky? Slyšeli jste rouhání. Co o tom soudíte? (vv 60-64). 
Ty příběhy Dvanácti jsou ale podstatné. Ukazují smysl Ježíšovy cesty: PROČ musel zemřít. Nejde jen o ta konkrétní selhání, spíš o odhalení našich lidských limitů, odhalení naší slabosti, naší podstaty. Nastavují nám zrcadlo, aby nám to došlo. Nejen že nikdy nebudeme mít sami dost síly překonat zlo, ale že náš život závisí na Bohu a je s Ním spojen. Smysl Ježíšova příběhu se naplňuje v těch a skrze ty, pro které přišel. „My jsme ten důvod, proč svůj život dal, my jsme ten důvod, proč se obětoval, my jsme ten důvod, že Syna nám svého Bůh dal.. „Takové zakokrhání kohouta může být v životě požehnáním.

Petr Mrázek (Vsetín) 

pondělí - 11. dubna Mk 15,1-15

Pilát podlehl naléhání zástupu a Ježíše dal ukřižovat 
 
Pilát jim řekl: „A čeho se vlastně dopustil?“ Oni však ještě víc křičeli: „Ukřižuj ho!“ Tu Pilát, aby vyhověl zástupu, propustil jim Barabáše; Ježíše dal zbičovat a vydal ho, aby byl ukřižován. (Mk 15,14-15) 

S vděčností a láskou si připomínáme, že Bůh poslal svého Syna, aby vzal na sebe naše provinění, tvůj a můj hřích. Zaplatil za nás svým životem, svou krví. Při té příležitosti je vhodné přemýšlet nad přístupy a motivací ostatních aktérů těchto události. Marek v 10. verši této kapitoly uvádí: „Věděl totiž, že mu ho velekněží vydali ze zášti.“ Pilát se několikrát snažil, aby se Ježíš vyhnul ukřižování. Snažil se postupovat podle práva. Velekněží se svými podporovateli se právem zabývali jenom naoko.
Proč znalci Mojžíšové zákona „klesli“ tak hluboko, že chtěli za každou cenu Ježíše usmrtit? Marek zde uvádí: „ze zášti“. Šli za ním tisíce. Lid Ho rád poslouchal. Oni naopak ztráceli své následovníky. Mnohokrát od Ježíše chtěli vidět znamení. A když se stalo, že Lazar vstal z mrtvých čtvrtý den poté, co zemřel, tak se upevnili ve svém rozhodnutí, že musí zemřít (J 11.46-53). Ten důvod je zde vyjádřen ještě jasněji (v.48): „Když proti němu nezakročíme, všichni v něj uvěří a přijdou Římané a odejmou nám toto svaté místo i národ“. 
I když byli již několik let pod římskou nadvládou, zvykli si na svůj klid, na své následovníky, na svůj stereotyp. Tu přišel někdo, kdo jim tento klid narušil. Dokonce si dovolil obviňovat je z pokrytectví a nesprávných výkladů Mojžíšova zákona. A jeho následovníci činí pokání, jako Zacheus (L 19:8). Kázal evangelium, vyháněl démony a uzdravoval každou nemoc (Mt 4:23). Z toho by se měli jako přední kněží a zákoníci, radovat že je zde někdo, kdo viditelně potvrzuje moc jejich Boha. Jejich navyklá zbožnost jim byla přednější než dokazování Boží moci k proměně lidského srdce. Čemu dáváme přednost, svému klidu, na který jsme si zvykli, nebo se necháváme zneklidňovat Božím slovem, Duchem Svatým, Duchem Pravdy? Bez usilování o posvěcení, o více světla v našich životech nikdo neuvidí Pána (Žd 12:24). Prosme o milost pro větší touhu po svatosti, čistotě a proměňování našeho srdce, naší mysli k větší slávě Boží a Jeho syna, Pána Ježíše Krista.

Štefan Halža (Brniště)

úterý - 12. dubna Mk 15, 16-32

Provokativní posměch Ježíšových nepřátel

Podobně se i velekněží a učitelé Zákona mezi sebou posmívali a říkali: „Jiné zachránil, sebe zachránit nemůže. Ať nyní Kristus, král Izraele, sestoupí z kříže, abychom uviděli a uvěřili.“ Také ti, kteří byli ukřižováni spolu s ním, ho haněli. (Mk 15,31-32; ČSP)

Vojáci svolávají celý oddíl a staví Ježíše doprostřed dvora. Velikost takové setniny mohla být 70 až 120 vojáků. Mají za úkol Ježíše ukřižovat, ale oni se nejprve rozhodují „si s ním pohrát“. Chtějí ho zesměšnit, znemožnit ho, vysmát se mu a pořádně ho dráždit, když je bezmocný a s holýma rukama. Upletou mu trnový věnec, dají mu plášť z královského purpuru. Posměšně ho nazývají králem Židů, bijí ho, plivají na něj a z legrace se mu klanějí.
A jaká je Ježíšova odpověď na tento zdrcující posměch před tolika lidmi? V evangeliu nečteme, že by se snažil posměšky vyvrátit, překřičet je, že by se s vojáky či velekněžími pral nebo se snažil „zuby nehty“ bránit. Je třeba se bránit před lidmi, kteří moc dobře vědí, že to, co posměšně říkají, je pravda? Ježíš mluvit nepotřeboval, oni mluvili za něj. Lidé sami křičeli do celého světa, že je král Židů, král Izraele, že zachraňuje druhé!
I nám se může v životě stávat, že když jednáme správně, když se například někoho zastaneme nebo jdeme proti proudu tím, že stojíme na straně práva, i když to třeba není právě atraktivní, tehdy můžeme být i my trnem v oku svému okolí. A pokud druzí nemají proti nám žádné argumenty, uchylují se často k posměchu. Prosme Boha, aby nám v těchto chvílích dával sílu jako svému Synu, který se nenechal vyprovokovat.. A o to víc byla vidět Pravda a Láska, kterou přinesl svým životem, svou smrtí a svým zmrtvýchvstáním.

Luko Kuc (Brniště)

středa - 13. dubna Mk 15,33‒37

Ježíš opuštěn Otcem pro naše hříchy

O třetí hodině zvolal Ježíš mocným hlasem: „Eloi, Eloi, lema sabachtani?“, což přeloženo znamená: „Bože můj, Bože můj, proč jsi mě opustil?“ (Mk 15,34)

Každý z nás to někdy zažil. Čas od času procházíme těžkým obdobím, obdobím utrpení a bolesti. Obdobím, které se těžko nese, když je člověk sám. Ale bohužel se někdy stává, že právě v těchto těžkých chvílích jsme sami. Není nablízku nikdo, s kým bychom mohli své trápení a zápasy sdílet. Člověk si připadá opuštěný. Ano, je tu církev. Ale za kým jít? Kdo pomůže? Kdo porozumí? Ježíš rozumí naší bolesti, našemu trápení i naší opuštěnosti. 
Dnešní text mluví o posledních okamžicích života Pána Ježíše. Jsou plné bolesti. Visí na kříži, což byl ten nejkrutější způsob popravy v římské říši, kdy člověk na kříži umíral několik dlouhých hodin, někdy i dní. Ale Ježíš ještě k tomu netrpí za to, co spáchal. On je bez hříchu. On, nevinný, trpí za naše hříchy. Snad žádný člověk v okamžiku smrti nechce být sám. Ale Ježíše v tu chvíli opustil i jeho Otec. Nemohl se totiž dívat na ty naše hříchy, které Ježíš na sebe vzal. A tak Ježíš v tom nejtěžším okamžiku zůstává sám. Sám musí i umřít. 
Bůh řekl, že nás nikdy neopustí a nikdy se nás nezřekne (Žd 13,5). Ježíš musel opuštěnost zažít na vlastní kůži, aby byl schopen nám plně rozumět i v této oblasti. Můžeme tedy s klidným srdcem říct, že nám byl ve všem podoben, kromě hříchu. On rozumí. On ví, co je to mít hlad či žízeň, být unavený, plakat, být pokoušen, zápasit, být zrazen, trpět, být osamělý… Když je ti ouvej, když je to těžké, když to bolí, když jsi osamělý, když jsi na to sám - volej k Ježíši. On ti rozumí, On je ti vždy blízko. S ním nejsi nikdy opuštěný v žádné chvíli svého života. A ještě k tomu ti rozumí jako nikdo jiný na světě.

Martina Matysová (Brniště)

čtvrtek - 14. dubna Mk 15,38-47 Setník uvěřil v 

Ježíše ve chvíli jeho smrti 

A když uviděl setník, který stal před ním, že takto skonal, řekl: „Ten člověk byl opravdu Syn Boží.“ (Mk 15,39)

Ježíšovo mučení a smrt začaly již ve čtvrtek v noci. Nejprve „jen“ pliváním a bitím pěstmi. Pak dal Pilát Ježíše zbičovat. To bylo kruté, spojené s velkou ztrátou krve. Poté mu vojáci nasadili trnovou korunu a bili holí po hlavě. Po tom všem si sám nesl kříž, ale nebyl schopen. Proto museli chytit Šimona z Kyrény, aby kříž donesl na Golgotu. Tam Ježíše přibili velkými hřeby na kříž, kde několik hodin umíral. Od dvanácti do tří navíc padla na zemi velká, nevysvětlitelná tma. Během ukřižování pronesl Ježíš známých sedm vět z kříže. Mezi nimi i „Bože odpusť jim, neboť nevědí, co činí,“ (nenadával, nespílal) a „Bože můj, Bože můj, proč jsi mě opustil?“. Toto všechno (určitě většinu z toho) viděl setník, který stál blízko naproti Němu, viděl a prohlásil: „Ten člověk byl opravdu Syn Boží.“ (Mk 15,39)
Co potřebuješ vidět ty, abys věřil? Nejen tak intelektuálně nebo rozumově, že Ježíš zemřel a byl vzkříšen, ale opravdově se na Něj spoléhal v každé situaci svého života? Nejen tehdy, když je nám dobře, ale i tehdy, když máme pocit, že celé nebe mlčí, všechno se „hrabe“ a nikdo o mne nemá zájem.
Bůh dal kvůli tobě svého jediného Syna, cožpak by ti s Ním nedal všechno (co On ví, že potřebuješ) a v přicházejícím věku život věčný? VĚŘÍŠ TOMU?!

Jiří Šimek (Brniště)

pátek - 15. dubna Mk 16,1-8 

Šokující poselství o vzkříšení Ježíše 

Vstoupily do hrobu a uviděly mládence, který seděl po pravé straně a měl na sobě bílé roucho; i zděsily se. Řekl jim: “Neděste se! Hledáte Ježíše, toho Nazaretského, který byl ukřižován. Byl vzkříšen, není zde. Hle, místo, kam ho položili.“ (Mk 16,5-6) 

Ježíš byl vzkříšen! Ano? A kdo to viděl? Kdo to může dosvědčit? Marek nám jasně udává jména tří žen. Byly to Marie Magdalská, Marie matka Jakubova a Salome. Evangelia dále uvádějí Jeho jedenáct učedníků a další dva Jeho učedníky na cestě do Emauz (Lk, 24,36-43). A apoštol Pavel ve svém prvním listu do Korintu v patnácté kapitole uvádí dokonce pět set lidí najednou (pravděpodobně při Ježíšově nanebevstoupení), z nichž většina ještě žila, když to Pavel psal. Dost svědků (a jmen) na to, aby kdyby to nebyla pravda, Židé jejich svědectví rozcupovali na kousky poukázáním na tělo Ježíše v hrobě. Ale nemohli ukázat! Hrob byl totiž prázdný! Tělo Ježíše jako důkaz neměli! (Navíc, tito lidé byli ochotni pro zvěst, že Ježíš je vzkříšený, zemřít. Pro lež nikdo není ochoten zemřít.) Oni museli v tichosti přijmout to šokující poselství o vzkříšení Ježíše Krista.
To vše je ale jenom prázdné prohlášení historie, jestli se Ježíš nestane vzkříšeným ve tvém životě. Bez toho je totiž tvoje víra marná. A bez toho je marný i život sám. Jaký má smysl to všechno utrpení, které tady na zemi snášíme? Jaké je z toho vysvobození a jaká je naděje? A bez naděje se nedá žít.
Tak ti přeji, aby se ta radostná zpráva, že smrt je pohlcena životem, stala radostnou zprávou ve tvém každodenním životě. Ať je pro tebe pozemská smrt jen dveřmi do života věčného. Amen.

Jiří Šimek (Brniště)

sobota - 16. dubna Mk 16,9‒14

Těžce se rodící víra ve vzkříšení Ježíše

Konečně se zjevil samým jedenácti, když byli u stolu; káral jejich nevěru a tvrdost srdce, poněvadž nevěřili těm, kteří ho viděli vzkříšeného. (Mk 16,14)

Jak je jednoduché věřit tomu, co máme před očima, na co si můžeme sáhnout, co můžeme cítit. Je to pro nás přirozené. Řídíme se v životě hodně podle svých smyslů - zraku, čichu, sluchu, hmatu a chuti. Tyto smysly nám dávají základní informace o tom, co je, a co není. 
Učedníci viděli Ježíše umírat na kříži. Někteří možná pomáhali Josefovi z Arimatie Ježíše pochovat do skalního hrobu, ale určitě o tom všichni slyšeli, že Ježíš byl pohřben a kam. To pro ně byla jasná realita. Jejich smysly jim říkaly, že je konec. Ježíš zemřel. Tečka. Jejich zármutek a bolest byly obrovské. Jako správní Židé tolik věřili, že Ježíš je ten dlouho očekávaný Mesiáš. Ale on umřel… Kde je jejich víra?!?
Ano, řekneme si, že ho přece slyšeli mluvit o tom, že vstane z mrtvých, mluvili o tom i dávní proroci. Ale znáte to. V takových okamžicích se člověk soustředí na to, co právě prožívá, co mu říkají jeho smysly, a ne na to, co je psáno. Buďme upřímní. Kolikrát jsme už v těžkých chvílích svého života zapomněli na to, co říká Bible. Často ty verše moc dobře známe, ale v tu chvíli nevěříme ničemu a nikomu než tomu, co máme před očima. 

Martina Matysová (Brniště)

neděle - 17. dubna Mk 16,15-20

Trvalé poslání pro církev

A řekl jim: „Jděte do celého světa a kažte evangelium všemu stvoření. Kdo uvěří a přijme křest, bude spasen; kdo však neuvěří, bude odsouzen.“ (Mk 16,15-16) 

Vzkříšený Ježíš ještě předtím, než je vzat do nebes, dává učedníkům poslední přikázání. Mají jít do celého světa a všem lidem zvěstovat to, co oni sami zažili. Mají sdílet tu radostnou zprávu, evangelium. Slovo o tom, že Kristus je Mesiáš, který snímá hříchy tohoto světa, zvítězil nad smrtí a dává věčný život. Každý člověk má svobodu se rozhodnout - buď uvěřit a přijmout křest, nebo neuvěřit a přijmout odsouzení.
A učedníci přes všechna svá pochybení, pády a nevíru, kterou zakusili, když byl Ježíš zatčen, ukřižován a vstal z mrtvých, jdou a zvěstují. Ježíš je neopustil, byl s nimi a všude, kde kázali, potvrzoval jejich slovo znameními. I díky tomu Kristova církev rostla a přes veškerá protivenství je tu už více než dva tisíce let. Pán Ježíš přišel, aby se stal spásou pro celý svět, nejenom pro Židy. A jeho učedníci a následně církev se stali nástrojem, aby se evangelium rozšířilo po celém světě.
A tak se nabízí otázka, jak jsme na tom my se zvěstováním evangelia. Říkáme evangelium lidem kolem nás? Našim sousedům, kolegům v práci, spolužákům? Nebo si žijeme svůj život víry „pro sebe“? Litujeme lidi kolem nás, kteří jdou do zahynutí? 
Nesení evangelia není jen o kázání, slovech, ale i o skutcích. Jaký vedu život? Jsem světlem lidem kolem mne? Vidí na mmě, že jsem jiný? Že patřím Kristu?
Ježíšova slova platí i pro nás. I my jsme Jeho nástrojem k tomu, aby se další lidé dozvěděli o Kristu. A pokud nemáme odvahu, můžeme v modlitbě prosit Boha: „Pane, dej mi odvahu a sílu kázat evangelium lidem kolem mne, ať slovy nebo skutky. Tak jako jsi zmocnil svoje učedníky.“

Jiří Jíra (Brniště)

pondělí - 18. dubna Ex 1,1-22

Bůh žehná těm, kteří se ho bojí
 
Bůh pak těm porodním bábám prokazoval dobrodiní a lid se množil a byl velmi zdatný. Protože se porodní báby bály Boha, požehnal jejich domům. (Ex 1, 20-21)

Zdá se to jednoduché. Boží požehnání je odměnou za správné jednání, kdo se bojí Boha a dělá, co se mu líbí, má úspěch. Takový pohled není úplně od věci. Nahlédneme-li do biblických slovníků, najdeme tam něco podobného. „Požehnání“ znamenalo v nejstarších dobách zvláštní životní sílu, která člověku umožňuje úspěch na světě ... míti úspěch znamená v řeči Starého zákona míti požehnání (Novotného biblický slovník); „Požehnání“ SZ výraz znamená udělení dobra, zpravidla materiálního… (Nový biblický slovník). Ale přece jen ……
Poprvé čteme slovo „požehnání“ v Gn 1,22 - v pátý den stvoření se prvním nositelem požehnání stávají zvířata „živočišná havěť a létavci, rozmanité druhy všelijakých hbitých živočichů, jimiž se zahemžily vody“. Potom šestý den stvoření je to člověk, muž a žena. V obou případech je Boží požehnání formulováno jako úkol plodit a množit se. Zdá se tedy, že jde o dar, schopnost předávat a zachovávat život. My život netvoříme, jen ho předáváme, díky Božímu požehnání. Tady to začíná.
Po potopě požehnal Bůh Noemu a jeho synům a opět jim řekl: „Ploďte a množte se a naplňte zemi…“ (Gn 9,1) A potom Hospodin vyvoluje Abra(ha)ma, kterého ujistí: „Požehnám tě…staň se požehnáním …v tobě dojdou požehnání veškeré čeledi země.“ (Gn 12,2) A právě při Abrahamovi se v děsné chvíli na hoře Mórija spojí pojmy „bojící se Boha (bohabojný)“ s pojmem „požehnání“. Abraham slyší Boží slova: „Poznal jsem, že jsi bohabojný….jistotně ti požehnám a tvé potomstvo jistotně rozmnožím…ve tvém potomstvu dojdou požehnání všechny pronárody země, protože jsi uposlechl mého hlasu.“ (Gn 22, 12.17-18) První biblická kniha ukazuje, že oba pojmy „bát se Boha“ i „požehnání“ mají širší rozměr, než jen osobní prospěch.
Jak to souvisí s naším příběhem utrpení Izraele v Egyptě? Josef byl v Egyptě požehnáním pro Potifarův dům, pro celý Egypt i pro svou rodinu, svůj lid. Avšak Egypt (chrám ducha Ptahova) nemohl být stálým domovem Božího lidu, Izraele. Muselo dojít ke konfliktu. Utrpení dává Izraelcům poznat pravou tvář Egypta. Přesto Izraelce v Egyptě provází požehnání Hospodinovo - „Izraelci se rozplodili, až se to jimi hemžilo, převelice se rozmnožili a byli velice zdatní“ (v.7). Vzdor tomu, že je lidským posláním předávat a zachovávat život, nastoluje násilnická moc Egypta pravý opak, vyvražďování izraelských nemluvňat (chlapců). K tomu mají být zneužity i porodní báby. Bohabojnost jim však dává odvahu postavit se nelidskému nařízení na odpor. Staví se na Boží stranu, samy sebe vydávají do nebezpečí, ač nevědí, co je to bude stát. Vůbec ještě nebylo jasné, jak to skončí. V ČEP čteme, že jim Hospodin prokazoval dobrodiní a požehnal jejich domům. Kraličtí překládají přesněji „vzdělal jim domy“. A v poznámce k 21. verši Kraličtí uvádějí: „Vzdělal jim“ t. Pán Bůh ochránil ty ženy aneb požehnal domům, dítkám a statečkům jejich. Jiní to slovce „jim“ obracejí na syny Izraelské, a domy vykládají o čeledech. Aby rozum byl ten: skrze to, že baby bojíce se Boha nehubily pacholíků, rozmnožil Pán Bůh syny Izraelské, neb čeledi jejich. A čtou tak: Poněvadž bály se baby Boha a (on) vzdělal jim (t. synům Izraelským) domy…..
I tady má tedy Boží požehnání širší rozměr než jen osobní prospěch a v kontextu Písma širší, než bychom vůbec předpokládali, vlastně se dotýká i nás (Gal 3,8-9). 

Jan Bistranin (Liberec)

úterý - 19. dubna Ex 2,1-15

Mojžíš se zastává svých bratří

V oněch dnech, když Mojžíš dospěl, vyšel ke svým bratřím a viděl jejich robotu. Spatřil nějakého Egypťana, jak ubíjí Hebreje, jednoho z jeho bratří. Rozhlédl se na všechny strany, a když viděl, že tam nikdo není, ubil Egypťana a zahrabal do písku. Když vyšel druhého dne, spatřil dva Hebreje, jak se rvali. Řekl tomu, který nebyl v právu: “Proč chceš ubít svého druha?“ (Ex 2, 11-12)

Mojžíš se sice zastává svých bratří, ale nakonec se setkává s jasným odmítnutím: „Kdo tě nad námi ustanovil za velitele a soudce?“ (Čti v.13resp.14.) V čem je problém? Máme tu chlapíka (Mojžíše) se smyslem pro spravedlnost, který se nebojí vzít ji do svých rukou, a ono to není to pravé a správné. Proč? Protože „spravedlnost Boží lidským hněvem neprosadíš.“ (Jk 1,20) Lidský hněv naopak věci komplikuje. Na jedné straně bylo správné se zastat svého bratra. Byl to od Mojžíše dobrý úmysl, ale rozhodně nelze dát zelenou tomu způsobu. Úkladné vraždě. To byl ovšem teprve první pokus Mojžíše udělat něco se situací nespravedlivě zotročených bratří. Dostane ještě další šanci.
Zastat se, to je něco velmi kladného a často je potřeba velké dávky odvahy. Ovšem nelze to udělat po lidsku. Mojžíš musí prchnout, a kdyby nebylo Hospodinova povolání a šance to udělat tentokrát dobře a podle Božích instrukcí, těžko bychom o Mojžíšovi dnes četli. Pohleďme však na toho, který se přišel zastat svých bratří mnohem a mnohem později. Na Krista. On nejenže nikomu život nevzal, ale zvolil cestu kázání a pomoci potřebným a cestu nenásilí, cestu přijetí utrpení. Tak se zastal všech nás a celého světa. A jeho způsob jednání ve prospěch druhých se v dějinách stále osvědčuje. 
Děkujeme, Pane, za Tvůj příklad zastání se druhých. Prosíme o sílu Tvého Ducha pokory a síly. Amen.

Radek Pospíšil (Liberec)

středa - 20. dubna Ex 2,16-25

Bůh na svůj lid nezapomněl

Bůh vyslyšel jejich sténání, Bůh se rozpomněl na svou smlouvu s Abrahamem, Izákem a Jákobem, Bůh na syny Izraele pohleděl, Bůh se k nim přiznal. (Ex 2, 24-25)

Příběh Exodu začal odvahou žen. Porodních bab. Pak odvahou Mojžíšových rodičů, kteří ukrývali narozeného chlapce tři měsíce. Mojžíš sám potom také osvědčuje odvahu, když ochránil sedm dcer midjánského kněze Reúele (Jitra) proti bezohledným pastýřům. 
Takže když slyšíme, že „Hospodin vyslyšel sténání Izraele a rozpomněl se na svou smlouvu s Abrahamem, Izákem a Jákobem“, pak si musíme vzpomenout, že toto Boží vyslyšení, rozpomenutí se na zotročený lid i následná reakce úzce souvisí s rozhodováním lidí, kteří se nebojí zastat druhých. Prostě odmítnou poslušnost Zlému, i když tím riskují své postavení, ba i svůj život. Dnešní verše myslím shrnují ten předešlý děj. Zkrátka. I když si Bůh používá muže, ženy jako své nástroje, máme vědět, že to, co ty zmíněné postavy učinily, když projevily v těch různých situacích odvahu, učinily na popud Boží a podle jeho vůle. Bůh je věrný a přiznává se k těm, kdo jeho vůli zachovávají. To On je soucitný. Živý. Vidí, slyší i jedná. A má na zřeteli ponížené. 
Položme si pro dnešek otázku, zda jsme takto živí i my? Zda slyšíme prosby druhých, jejich pláč, zda držíme slib milovat bližní, zda umíme slyšet volání o pomoc a nezavírat oči před zlem, které se nás přímo nedotýká? 
„Pane Ježíši Kriste, ty jsi zjevil pravdivě svého Otce i to, co je pravé lidství. Měl jsi soucit se zotročenými a bídnými, s vyděděnci společnosti, s lidmi, kterými druzí opovrhovali. A postavil ses těm, kdo se nad druhé vypínali. Děkujeme, že jsi zvítězil nad mocnostmi zla cestou kříže a oběti. Amen.“

Radek Pospíšil (Liberec)

čtvrtek - 21. dubna Ex 3,1-12

Mojžíš se necítí vhodný k velkému poslání 

„Nuže pojď, pošlu tě k faraonovi a vyvedeš můj lid, Izraelce z Egypta.“ Ale Mojžíš namítl Bohu: „Kdo jsem já, abych šel k faraonovi a vyvedl Izraelce z Egypta?“ (Ex 3, 10-11)

Mojžíš, který byl vychováván na dvoře faraona, o Bohu možná moc nevěděl. Nemohl však nevidět a neslyšet, jak Izraelský národ trpí pod egyptským ujařmením. Jak to, že tento lid však stále vzdával chválu svému jedinému Bohu?! Kdo je tento Bůh?! V době, kdy se mohl o tomto Bohu dozvědět něco víc, zapletl se Mojžíš do potyčky Egypťana s Hebrejem a sám se stal vrahem. Aby unikl trestu, prchá z Egypta. Z bohatého, všemi uctívaného faraonova svěřence se stává chudý pastýř ovcí a prožívá svůj nový život v midianské krajině. Jednou, když zahnal své stádo daleko až k hoře Choréb, prožil své první a opravdové setkání s Bohem... Velmi osobní! Hořící keř a hlas, který vyvolal v Mojžíšovi opravdovou bázeň, úctu a strach před velikostí a mocí toho, který jej pustil do své blízkosti. Tato bázeň zbavila Mojžíše veškeré sebedůvěry a sebejistoty. Čteme, že si Mojžíš zakryl tvář, neboť se bál na Boha jen pohledět. To, co prožil Mojžíš při osobním setkání s Bohem, není nepodobné tomu, co prožívá dnešní člověk při svém obrácení. Osobní setkání s Ježíšem nám otevře poznání, že náš nesmyslný zápas o to, být dokonalý, selhává. A že právě jen Ježíš má tu moc z nás sejmout tíhu vin, se kterými tak neúspěšně zápasíme. A nejen blízkost Ježíšova, ale i přítomnost tvůrce života, stvořitele nebe a země, který kvůli nám obětoval svého jediného syna, protože nás miloval dokonalou láskou, v nás vyvolává stejně jako v Mojžíšovi opravdovou bázeň, úctu a strach před velikostí toho, který nás skrze Ježíše pouští do své blízkosti. Vědomí, že už nemusím bojovat se svou nedokonalostí zatíženou hříchem, nemusím dobrými skutky vyvažovat Boží lásku, je krokem ke svobodě. A kdo tuto svobodu okusil, nikdy ji nemůže srovnávat se svobodou, kterou mu kdy nabídl tento svět. Pojďme však ještě o něco dále... Prožili jsme obrácení? Jsme už tedy, jak se někdy říká, “za vodou”? Jistě ne! Tady totiž teprve začíná náš zápas, ne se světem, ne s našimi pády a poklesky, ale s našimi vlastnostmi, kterých se tak těžko zbavujeme. Je to strach, který nás nutí Bohu vysvětlovat, že na to či ono nemáme! “Neumím mluvit! Nejsem dost vybaven schopností k této službě!” Neříkal něco podobného i Mojžíš? A co třeba lenost? “Proč mám měnit svůj dosavadní způsob života? Proč opustit staré tradice a vykročit jiným směrem? To by bylo příliš obtížné.....?!”A je to i naše neochota svěřit se do rukou Ježíše a přestat si řídit svůj život sám! Těchto důvodů, proč máme pořád problémy s naší vírou, je jistě mnohem víc. Není to Ježíš, kdo naruší náš vztah, ale jsme to my a naše neochota opustit to staré a podřídit se Pánu Ježíši. Každý den přináší novou naději. Tobě i mně. Naději, že právě tento den přijmeme požehnání a budeme tento nový den moci prožít v blízkosti Pána Ježíše. Chceme to opravdu zakusit a zažít…?

Lenka Špringlová (Liberec)

pátek - 22. dubna Ex 4,1-9

Mojžíš se obává, že mu lid neuvěří 

Mojžíš však znovu namítl: „Nikoli, neuvěří mi a neposlechnou mě, ale řeknou: Neukázal se ti Hospodin.“ (Ex 4,1)

Stojíme s Mojžíšem na svatém místě, hoře Sinaj, kde k němu promluvil Bůh v podobě hořícího keře. A situace je zatím taková, že Mojžíš, mluvě o své nevelké výmluvnosti, má po kapsách hned několik argumentů, které by ho zbavily nepříjemného úkolu, jejž mu Bůh ukládá - totiž ono tell old Pharaoh to let my people go!
Právě pronáší svou třetí námitku - řeknou (totiž Izraelci): „Hospodin se ti neukázal.” Poté, co Mojžíš nejprve zpochybní kompetenci svou a co se pídí po jméně toho, jehož vůli má zvěstovat, přichází řeč na ty, o které jde v prvé řadě. Budou ale tito lidé vůbec ochotni a připraveni vyslechnout kdysi privilegovaného Mojžíše, pozdějšího emigranta, kterému se ale prý kdesi v poušti ukázal Bůh a začal právě jeho prostřednictvím mluvit ke svému lidu? Nezanikne Mojžíšův/Hospodinův hlas v jejich každodenním trápení a jiné všeobecné zaměstnanosti? Nebude vnímán jako narušitel alespoň relativního klidu? A jak vůbec rozeznat, který ze všech hlasů, jež se ozývají společenstvím, je ten pravdivý? 
Hledáme-li dnes onen pravdivý hlas my, ptejme se možná méně na to, který (totiž ten či onen názorový pól), nýbrž jaký je. Které kvality připadají k takovému hlasu? V pasáži, kde Hospodin sděluje Mojžíšovi svůj záměr se zotročeným lidem, čteme, že úpění Izraelců dolehlo ke mně. Utrpení jeho lidu pohnulo Hospodinem a přivedlo ho k jednání. Jeho hlas je ten, který je soucitný, bere utrpení druhých za své a je hotov z utrpení a útlaku vyvést. Slyšme.

Vilém Pospíšil (Liberec) 

sobota - 23. dubna Ex 4,10-17 

Hospodin rázně odmítá Mojžíšovy výmluvy 

„Nyní jdi, já sám budu s tvými ústy a budu tě učit, co máš mluvit!“ Ale Mojžíš odmítl: „Prosím, Panovníku, pošli si, koho chceš.“ Tu Hospodin vzplanul hněvem proti Mojžíšovi a řekl: „Což nemáš bratra Árona, toho lévijce? Znám ho, ten umí mluvit. Jde ti už naproti a bude se srdečně radovat, až tě uvidí.“ (Ex 4,12-14)

Ještě před tím, než vzplane hněvem Hospodin (je, existuje tedy i spravedlivý hněv) a než odmítne s konečnou platností Mojžíšovy výmluvy, slyšíme o odmítnutí Mojžíšově. Mojžíš přestává argumentovat a jen se vší zdvořilostí odmítne: „Prosím, Panovníku, pošli si, koho chceš.“ Kraličtí mají: „...pošli prosím toho, kterého poslati máš.“ Je za tím zdvořilým odmítnutím ještě něco jiného? Není to i projev netrpělivosti, či naštvání, že se rozhovor protahuje. Zkusím to parafrázovat pro situace, kdy jsme i my někdy neochotní podřídit se Boží vůli, i když ji známe. Mohlo by to znít takto: „Děkuji, Hospodine, že sis mě takhle vyhlédl, a děkuji za důvěru, ale prosím Tě, nezlob se, já do toho nejdu. Jsou povolanější, než jsem já.“ Hospodin tady pomyslně „zvýší na Mojžíše hlas“ a pak už o žádných výmluvách či odmítnutí nečteme. Mojžíš poslechne až pod tlakem. Nebo jinak. Až podle velkého hněvu (kral.) Mojžíš pozná, že Hospodin se ani nezmýlil ve výběru, že to není jedno, kdo půjde, a že k úkolu je vyvolen právě on a Hospodin ví nejlépe proč. Celý oddíl je pozoruhodným svědectvím o Boží shovívavosti a trpělivosti. 
Nebylo to jistě snadné opustit poměrně poklidný a pohodlný život v zázemí rozvětvené rodiny svého tchána. Mojžíš se však přestává tomu velkému úkolu bránit. Vydává se s rodinou zpět do Egypta. A setkává se s pomocí svého bratra Árona. 
V epištole Židům (11k.27v.) je Mojžíšovi přiznán ten kredit, že i po nesnadném vnitřním boji přece jen Bohu uvěřil a jednal velmi odvážně. „...vyšel (spolu s lidem) z Egypta a nedal se zastrašit královým hněvem: zůstal pevný, jako by Neviditelného viděl.“ 

Radek Pospíšil (Liberec)

neděle - 24. dubna Ex 4,18-31

Izraelité uvěřili vzkazu Mojžíše od Hospodina 

Pak šel Mojžíš s Áronem a shromáždili všechny izraelské starší. Áron vyřídil všechna slova, která mluvil Hospodin k Mojžíšovi, a Mojžíš učinil před očima lidu znamení. A lid uvěřil. Když slyšeli, že Hospodin navštívil Izraelce a že pohleděl na jejich pokoření, padli na kolena a klaněli se mu. (Ex 4,29-31)

Mojžíš prve velmi pochyboval, že mu Izraelci uvěří. (Ex 4,1) Ale Hospodin mu zjevil své jméno a dal ještě znamení, která měla podpůrný význam. 
Někdy jsme jako lidé závislí na důkazech a znameních až příliš. Mnohem důležitější je zvěst, k níž znamení ukazují. Tu Mojžíš přináší a Áron ji tlumočí. Zní: „Hospodin navštívil svůj lid a pohleděl na jejich pokoření.“ To bylo klíčové pro budoucnost Izraele. Boží navštívení a Boží zásah skrze Mojžíše, Árona a další. Svědectví o setkání Mojžíše s lidem zní velmi pozitivně a bylo to jinak, než si Mojžíš myslel. Čteme, že lid uvěřil slovům, která Áron vyřizoval od Mojžíše a ten od Hospodina. Uvěřil, že přišel čas Božího navštívení. Je to čas vysvobození a Boží pomoci z vlivu a násilí Egypta (chrámu ducha Ptahova). Izraelci se budou učit žít jako lidé Bohem vysvobození. A nebude to snadné. Jejich víra bude kolísat. Nastane okamžik, kdy Mojžíšovi budou vyčítat, že je z Egypta vyvedl. Dnes však padají na kolena a Hospodinu se klanějí. Chtějí se nechat vést do země svých otců Abrahama, Izáka a Jákoba. Mají naději na život bez područí a bez násilí. Sledujme jejich příběh a učme se ze slov Hospodinových tak, jako tenkrát oni. A dohlédněme až k Božímu navštívení a milostivému vykoupení našemu skrze Ježíše Krista, Syna Božího, Spasitele světa. (Čti.: Lukáš 1,68-75)

Radek Pospíšil (Liberec)

pondělí - 25. dubna Ex 5,1-14

Farao zpupně odmítá příkaz Hospodina

Mojžíš s Áronem pak předstoupili před faraóna a řekli: „Toto praví Hospodin, Bůh Izraele: Propusť můj lid, ať mi v poušti slaví slavnost.“ Farao však odpověděl: „Kdo je Hospodin, že bych ho měl uposlechnout a propustit Izraele? Hospodina neznám a Izraele nepropustím!“ (Ex 5,1-2)

Hospodin chtěl, aby Mojžíš a Áron šli za faraonem, protože mu chtěl dát vědět, co plánuje. Hospodin chtěl, aby jeho lid poznal, že on je živý Bůh.
Hospodin použil Mojžíše, aby Izraelité mohli odejít z otroctví. Vybral si Mojžíše, protože viděl, jaké má srdce
Přestože se Mojžíš bál smrti a nevěřil si, Hospodin si ho vybral a Mojžíš odvedl dobrou práci.
Hospodin dal také Izraelitům odvahu, aby věřili, že budou osvobozeni. Chtěl od nich, aby se k Němu modlili a sloužili Mu. A aby byli nebojácní. Víme, že Bůh je všemocný, ale někdy se v životě zasekneme a hned se spoléháme na sebe a často zapomínáme na Boha. Lépe utíkat se k Hospodinu, než doufat v člověka (Žl 118,8). Mojžíš měl strach, ale Hospodin mu pomohl strach překonat, a tak jeho setkání s faraonem dobře proběhlo. Setkání Mojžíše s faraonem proběhlo dobře, protože to Pán Bůh zařídil.
Jak Hospodin použil Mojžíše a Árona, tak chce použít také nás, abychom Mu byli užiteční. Až nás Pán Bůh zavolá, neodmítejme Ho, ale snažme se Ho uposlecnout, jak můžeme. To, co po nás Hospodin bude chtít, bude možná náročný a nebo těžko zvladatelný úkol. I kdybychom však museli čelit mnoha překážkám, na konci toho získáme vítězství nad nimi. Až budeš čelit problémům, nespoléhej se na sebe, ale nejprve se modli a popros Pána Boha o radu a snaž se Jeho radou řídit. Všem děkuji a ať vás Pán Bůh žehná.

Justin Maung (MCFCR)

úterý - 26. dubna Ex 5,15-23

Místo vysvobození se Izraelitům přitížilo

Mojžíš se obrátil k Hospodinu a řekl: „Panovníku, proč jsi dopustil na tento lid zlo? Proč jsi mě vlastně poslal? Od chvíle, kdy jsem předstoupil před faraóna, abych mluvil tvým jménem, nakládá s tímto lidem ještě hůře. A ty svůj lid stále nevysvobozuješ.“ (Ex 5, 22-23)

Ve druhé knize Mojžíšově páté kapitole můžeme vidět, že věřící zvítězí nad zlem, které přichází od Satana. Také v tom textu můžeme vidět, jak Mojžíš a Áron učinili před faraonem deset zázraků a osvobodili izraelský lid z otroctví v Egyptě. O čem budu psát? O tom, jak Mojžíš a Áron na Boží příkaz způsobili Egypťanům deset ran. Ale vlastně i sami sobě. Nakonec Hospodin nechal zemřít prvorozené - příběh k údivu, plný obav z toho, co Hospodin učinil. Ten příběh je k neuvěření. Je o tom, jak prvorození z egyptských rodin - dokonce i dobytek - umřeli. Jen životy Izraelitů byly v bezpečí. Jejich životy byly ušetřeny, protože Bůh Izraelitům vzkázal, aby natřeli nadpraží svých dveří zvířecí krví.
Dnes jsme očištění Ježíšovou krví a zachránění od hříchů, a to díky Hospodinu, který obětoval svého jediného syna za nás, abychom mohli být součástí jeho rodiny, jeho dětmi.
Jak Izraelité utekli z otroctví? Vzali si od Egypťanů zlato, stříbro a jídlo, a tak utekli z otroctví. A proto i my věřící, kteří jsme byli zachráněni od hříchů, kvůli nimž Ježiš Kristus umřel na kříži, jsme děti Hospodina. Jako Izraelité, kteří utekli z otroctví a pak zbohatli, pojďme i my věřící zbohatnout a porazit veškeré zlo na zemi. Věřme v našeho Pána Boha a vyhýbejme se hříchu. vám Váš věřící kamarád.

Manakee Thangtui (MCFCR)

středa - 27. dubna Ex 6,1-13

Malomyslný těžko přijímá Boží povzbuzení

„Dovedu vás do země, kterou jsem přísežně slíbil dát Abrahamovi, Izákovi a Jákobovi. Vám ji dám do vlastnictví. Já jsem Hospodin“ Mojžíš to tak Izraelcům vyhlásil, ale ti nebyli pro malomyslnost a tvrdou otročinu s to Mojžíšovi naslouchat. (Ex 6,8-9)

Pokud se setkáš s člověkem, který nedrží svoje slovo, tak se z něho zhroutíš. Tomu člověku už nevěř a snaž se mu vyhýbat, jak jen to půjde. Člověk mluví o víře a o spořádaném životě, ale kvůli změněným okolnostem a nebo z jiných důvodů pak svůj slib nedodrží. Neměnící se slova Boha a víra v Něj jsou jediné věci, kterým můžeme uvěřit a vycházet z nich.
„Rovněž jsem uslyšel sténání Izraelců, které si Egypťané podrobili v otroctví, a rozpomenul jsem se na svou smlouvu. Proto řekni Izraelcům: Já jsem Hospodin. Vyvedu vás z egyptské roboty, vysvobodím vás z vašeho otroctví a vykoupím vás vztaženou paží a velkými soudy. Vezmu si vás za lid a budu vám Bohem. Poznáte, že já jsem Hospodin, váš Bůh, který vás vyvede z egyptské roboty. Dovedu vás do země, kterou jsem přísežně slíbil dát Abrahamovi, Izákovi a Jákobovi. Vám ji dám do vlastnictví. Já jsem Hospodin.“ (Ex 6,5-8)
Bůh slíbil Mojžíšovi a Áronovi, že budou doprovázet lid při odchodu od egyptského faraona. Tvrdohlavost faraona, který nechtěl Izraelity propustit, odnesli jeho vlastní obyvatelé. Proto nakonec nechal Izraelity odejít. Kdysi podobně jejich předkové Abraham, Izák a Jákob přísahali a dovedli svůj lid do Kanaánu a tam se usadili. Navždy živý Bůh, který tehdy učinil slib Abrahamovi, Izákovi a Jákobovi, teď také slibuje Izraelitům, že je osvobodí z otroctví a ochrání je. A svá slova též dodržel a splnil je. Je to Bůh, kdo vždy drží slovo.
Je to stejný Bůh, který slyší naše naříkání, stejně jako tehdy slyšel utrpení a naříkání izraelských otroků v Egyptě. Kdysi Pán Bůh zachránil Izraelity před nemocemi, smrtí a jinými špatnostmi. Za nás obětoval jediného Syna, kterého měl, a proto jsme zproštěni od hříchu. Bůh dodržel slib Izraelitům a dovedl je až do Kanaánu a tam se usadili. Tak jako oni jsme díky Ježíši zachráněni i my a jsme očekáváni v nebi, až tam dojdeme cestou, kterou nás On vede. 
V našem krátkém pozemském životě, v čase plném strastí, těžkých dnů, nemocí a beznaděje, je důležité věřit v Boha, který je dokonalý. V Boha, který dodržuje svoje sliby a zachraňuje. Jehož slova zůstávají a doprovázejí nás - ať už v naší lidské podobě či v naši duši. Tentýž Bůh, který nás povede v posmrtném životě. Dá se věřit a spoléhat jenom na Hospodina, který je živý.

Sayama Nangram (MCFCR)

čtvrtek - 28. dubna Ex 7,1-7

Egypt postihnou mnohé Boží soudy

„Já však zatvrdím faraónovo srdce a učiním v egyptské zemi mnoho svých znamení a zázraků. Farao vás neposlechne, ale já vložím na Egypt svou ruku. Vyvedu zástupy svého lidu, syny Izraele, z egyptské země, ale ji postihnu velkými soudy.“ (Ex 7, 3-4)

V této kapitole je mnoho věcí, ze kterých bychom se mohli poučit. Slova, ze kterých bychom měli čerpat posilu. Slova Boží jsou stálá a jen on je Bůh nad všechny bohy.
V Bibli můžeme vidět, jak tvrdé srdce má egyptský král. Mojžíš a Áron jsou t toho důvodu plni obav. V Bibli můžeme vidět dvě věci, které jim Bůh přikázal, aby udělali. Za prvé, oběma Bůh řekl, aby hodili na zem před faraona Áronovu hůl, že se z ní stane had. Áron to učinil, hodil svoji hůl před faraona a stal se z ní had. Faraon nařídil, aby jeho čarodějové udělali totéž, ale jejich hůlky byly Áronovým hadem spolknuté. Za druhé, řekl jim, aby Áron udeřil svojí holí do řeky. Áron udělal, jak mu Bůh řekl, a rázem řeka zkrvavěla a všechny ryby v ní umřely.
Co bychom si mohli z těch textů vzít? Co náš Bůh řekne, to také udělá. Jak Mojžíšovi a Áronovi řekl, to se také stalo. I v našich životech můžeme vidět, že Hospodin je nadevše. 
Bůh drží svoje slovo. Co Hospodin řekne, to dodrží. A z toho si berme příklad. Jen On dokáže všechno, a proto ho přijměme a ujasněme si, že to je náš Pán Bůh. Amen.

Rein Sein (MCFCR)
 

pátek - 29. dubna Ex 8,1-11
Farao dotčen Božím trestem, ale je neoblomný
Tu povolal farao Mojžíše a Árona a řekl: „Proste Hospodina, aby mě i můj lid zbavil žab. Pak propustím lid, aby obětoval Hospodinu.“ (Ex 8, 4)
„Když však farao viděl, že nastala úleva, zůstal v srdci neoblomný a neposlechl je, jak Hospodin předpověděl.“ (Ex 8, 11)
Když Izraelci chtěli odejít z Egypta, faraon se rozhodl, že Izraelce pryč nepustí. Proč by je nechal jít, když se mu Izraelci hodí na práci. V 1. verši vidíme, že Hospodin poslal Mojžíše a Árona za faraonem, aby pustil Izraelce z Egypta. Faraon samozřejmě nechtěl a Hospodin seslal na celý Egypt žáby. „Áron vztáhl ruku nad egyptské vody a žáby vylézaly, až pokryly egyptskou zemi. Ale totéž učinili věštci svými kejklemi a i oni vyvedli na egyptskou zemi žáby.“ (Ex 8,2-3) Ani věštci nemohli odehnat žáby z Egypta a faraon pak „povolal Mojžíše a Árona a řekl: ,Proste Hospodina, aby mě i můj lid zbavil žab. Pak propustím lid, aby obětoval Hospodinu.´“ (Ex 8,4) Ve verši 5-10 vidíme, že faraon slíbil, že pustí Izraelce, když Hospodin vyžene žáby. Hospodin uslyšel volání Mojžíše a Árona a poslal žáby pryč. Ve verši 11. ale vidíme: „Když však farao viděl, že nastala úleva, zůstal v srdci neoblomný a neposlechl je, jak Hospodin předpověděl.“ 
Když se podíváme na faraona, jaký byl, můžeme si všichni říct, že jsme se někdy zachovali jako on. Když nás potká neštěstí, slíbíme nebo řekneme, že když mi například Hospodin dá dobrou práci, budu se každý den modlit a číst Bibli a hlásat Boží slovo. Ale jakmile nám Bůh dá něco, po čem jsme toužili, stává se, že hned zapomínáme na toho, kdo nám dal to, co jsme chtěli. Proto raději žijme podle 1Tesalonickým 5: „Stále se radujte, v modlitbách neustávejte. Za všech okolností děkujte, neboť to je vůle Boží v Kristu Ježíši pro vás.“

Far Hliang Siakhel (CRCCF)

sobota - 30. dubna Ex 12,21- 28

Ochrana Izraelitů skrze znamení beránka
„Až Hospodin bude procházet zemí, aby udeřil na Egypt, uvidí krev na nadpraží a na obou veřejích. Hospodin ty dveře pomine a nedopustí, aby do vašeho domu vešel zhoubce a udeřil na vás. Dbejte na toto ustanovení. To je provždy platné nařízení pro tebe i pro tvé syny.“ (Ex 12,23-24)
Hospodinův plán pro jeho děti.
Řekl Mojžíšovi, až bude dalším generacím vyprávět o zázracích, které se staly, aby nezapomněl, že On je Bůh.
Hospodin chtěl, aby si následovníci připomínali zkázu Egypta skrze kobylky a temnotu, protože jim chtěl říct, že On bude navždy jediný živý Bůh. Schválně zatvrdil faraónovi srdce. Příběh, který byl k neuvěření a nedokazatelný - v té době se Bůh ukázal jak všemocný. Ukázal, jak moc je silný a jak spolehlivý je. Tenhle čin byl pro jeho děti hodně významným.
Když se podíváme na náš život, jak teď žijeme, můžeme vidět, že Bůh nám má s námi svoje plány a díky Němu neprocházíme ne naší cestě smutkem a zhroucením
Ať dnes můžeme z tohoto oddílu Bible čerpat energii. Všechny věci, kterým čelíme, jsou Božími plány. Jsou tu od toho abychom poznali Jeho pravdivá slova, důvěřovali Mu a měli Ho rádi. Ať čelíme v životě jakýmkoli strastem, Hospodin je tu pro své děti, aby je ochránil. A proto věř a drž se Jeho slov. On dal svým dětem vědět, že i v těžkých časech se díky Hospodinu dá situace zvládnout. I tvoje děti budou mít díky Hospodinu lepší výhled. Na závěr chci připomenout, že i nás si Hospodin může také použít.

Naw Ja Myitung (MCFCR)

neděle - 1. května Ex 12,29-42

Konečně farao propouští Izraelity

„Když nastala půlnoc, pobil Hospodin v egyptské zemi všechno prvorozené, od prvorozeného syna faraónova, který seděl na jeho trůnu, až po prvorozeného syna zajatce v žalářní kobce, i všechno prvorozené z dobytka. Tu farao v noci vstal, i všichni jeho služebníci a všichni Egypťané, a v celém Egyptě nastal veliký křik, protože nebylo domu, kde by nebyl mrtvý.“ (Ex 12,29-31)

Na zemi, kde je noc a den, teplo a zima, dobro a zlo, bohatí a chudí, zdraví a nemocní, si můžeme vybrat, čeho se zastaneme a co si vybereme jako velmi důležité. Bůh nechal dopadnout na zvířata smrtelnou nemoc. Ta zákeřná nemoc napadla lidi i zvířata. Hospodin ukázal, jak je mocný, když vzal klid. Ukázal po celé zemi, jak všemocný je.
Ti Izraelci, kteří se spoléhali na sebe, a ne na Boha, nebyli zachráněni. Neuposlechli Boží slova a zapomněli se k němu modlit. Raději poslouchali lidi a rozhodli se je následovat. Vybrali si život plný hříchů. Pouze tehdy, když litovali svých hříchů, získali odpuštění a žili. Děti Hospodina a Izraelité naslouchali Božím slovům, a proto byli chráněni před jakýmkoli vojskem. V dnešní době v Boha někdo věří, někdo nevěří, někteří Ho nechtějí přijmout. Každý prožívá něco jiného. Máme různé společenské postavení, chování, někdo prožívá možná chudobu, výsměchy, utrpení. Bůh nás nechává rozhodovat a dává nám dobré časy. Pokud se budeme řídit podle Jeho slov a budeme se chovat slušně, použije nás a bohatství nás bude následovat. Ti živí, kteří budou následovat Jeho slova, budou chodit ve stínu smrti a utrpení. Modleme se, abychom si vybrali dobře a jeho slovům porozuměli.
Seng Tu Sabaw (MCFCR)


pondělí - 2. května Ex 14,1-14 

Když je člověk v koncích, zasáhne Bůh

Mojžíš řekl lidu: „Nebojte se! Vydržte a uvidíte, jak vás dnes Hospodin zachrání. Jak vidíte Egypťany dnes, tak je už nikdy neuvidíte. Hospodin bude bojovat za vás a vy budete mlčky přihlížet.“ (Ex 14,13-14)

Nie je nič horšie, ako keď sa ľudské srdce zatvrdí. Odrazu nevie správne rozpoznávať veci, ktoré sa dejú okolo neho, a zaslepene kráča vpred za svojím cieľom, ktorý musí za každú cenu dosiahnuť, nech to stojí čokoľvek. Neustále vidí len ten svoj zámer a chce ho presadiť. A pritom Pán Boh k nemu toľkokrát hovoril a v jeho blízkosti dokazoval svoju moc. No nič to nebolo platné. Áno, taký bol vládca Egypta - faraón. Egypt vždy symbolizoval protibožskú mocnosť. Ak sa niečo také deje v tomto svete, asi z toho nie sme až takí prekvapení. Ale ak sa s niečím takým stretneme v Božom ľude, tak sa to dá ťažko pochopiť. 
Deje sa to najmä v čase skúšok. Keď prestaneme byť vnímaví a citliví na Boží hlas, naša viera postupne upadá a chradne. Aj preto tu Duch svätý prevoláva: „Dnes, ak počujete Jeho hlas, nezatvrdzujte si srdcia, ako pri roztrpčení v deň pokúšania na púšti, kde ma skusovaním pokúšali vaši otcovia, hoci videli moje skutky...“ (Žd 3,7 - 11 ECAV). Boží ľud sa veľmi často ocitá v skúškach, aby sa tu dokázal ako verný. Neraz sa nám zdá, že tie skúšky sú nad naše sily, a že tu neobstojíme. Dolieha to na nás zo všetkých strán. Nevidíme žiadne východisko. Sme akoby v pasci nepriateľa a všetko sa zdá byť stratené. A pritom vieme, že sme na Božej ceste. Možno sa pýtame: „Prečo Pane? Prečo si to dopustil do nášho života?“ Ale Pán Boh má svoj zámer so svojím ľudom aj na púšti, aj v obkľúčení protibožských síl. Nič sa nedeje náhodou. Pán Boh tu zvláštnym spôsobom dokáže svoju moc a oslávi sa uprostred svojho ľudu. 
A čo sa od nich žiada, keď odrazu začnú panikáriť a možno hľadať nejaké vlastné riešenia a východiská z tejto situácie? Mojžiš ich povzbudzuje: „Nebojte sa! Stojte pevne a uvidíte záchranu Hospodinovu...Hospodin bude bojovať za vás, vy buďte len ticho“ (Ex 14,13-14 ECAV). Toto nie je váš boj, toto je boj Hospodinov! Hospodin bude bojovať za vás! Tu nie je čas na nejaké rýchle hľadanie riešení alebo reptanie či šírenie paniky. Tu je potrebné byť ticho - stíšený na modlitbách pred naším Pánom v očakávaní na Jeho zásah. Myslime na to aj v dnešný deň, keď prídu skúšky.

Stanislav Baláž (Žatec)

úterý - 3. května Ex 14,15-22 

Bůh poroučí větru a zachraňuje Izraelity

Mojžíš vztáhl ruku nad moře a Hospodin hnal moře silným východním větrem, který vál po celou noc, až proměnil moře v souš. Vody byly rozpolceny. Izraelci šli prostředkem moře po suchu. Vody jim byly hradbou zprava i zleva. (Ex 14,21-22)

Bůh nedělá nic napůl. Rozdělením vod to mohlo skončit, ale dno moře bývá rozmáčené a bahnité. K jeho vysušení Bůh použil vítr, přesněji silný východní vítr. Kde se vítr bere? V knize Genesis, kde je popis stvoření, se o větru nic nepíše. Pán Bůh neříká zemi ani vesmíru: „Pošli vítr.“ Přesto Bůh vítr v Bibli mnohokrát používá. Jóba se ptá, kromě jiného: „Víš…odkud se žene na zemi východní vítr?“ (Jb 38,24). Pán Ježíš jej zmiňuje při setkání s Nikodémem: „Vítr vane, kam chce, jeho zvuk slyšíš, ale nevíš, odkud přichází a kam směřuje.“ (J 3,8) Zdá se, že vítr si Hospodin ponechal ve své moci. 
Musela to být úchvatná podívaná - vody stály rozpolceny jako hradby. Nemohlo to zůstat utajené. Mojžíš a Izraelité vyznávají po přejití moře ve své písni, že o tom uslyšely okolní národy a zmocnil se jich neklid, propadly zmatku (Ex 15,14-16). Ve své písni Mojžíš a Izraelité také prozrazují, odkud se vítr bere: „Dechem tvého chřípí počaly se kupit vody, příboje zůstaly stát jako hráze, sesedly se tůně propastné v klín moře.“ A dále… „Zadul jsi svým dechem a moře je zavalilo.“ (Ex 15,8 a 10a)
Až bude příště u vás foukat, zkuste nereptat, že vám vítr zničí účes, a pořádně se nadechněte.
Pane, děkujeme ti, že jsi nám tak blízko, že můžeme slyšet a cítit Tvůj dech. Amen

Mariana Eliášová (Žatec)

středa - 4. května Ex 14,23-31 

Moře pohřbilo pronásledující nepřátele

Mojžíš vztáhl ruku nad moře, a když nastávalo jitro, moře opět nabylo své moci. Egypťané utíkali proti němu a Hospodin je vehnal doprostřed moře. Vody se vrátily, přikryly vozy i jízdu celého faraónova vojska, které vešlo za Izraelci do moře. Nezůstal z nich ani jediný. (Ex 14,27-28)

Když je nám dobře a vše se daří, nebývá pro nás těžké následovat Pána Ježíše. Nemáme problém o své víře nadšeně vykládat. Určitě by každý z nás mohl vyprávět o nějaké události, kterou vnímal jako Boží zásah a zázrak. Někdy třeba až při zpětném pohledu na náš život pojednou vidíme, že nás tou neviditelnou rukou, tím svým oblakem, vedl sám Pán Bůh.
A tak máme tisíce důvodu k díkům.
Izraelci také vyšli z Egypta v důvěře. Měli Mojžíše a viděli v Egyptě tolik divů, že je to povzbudilo v naději, že je Hospodin dovede do zaslíbené země. Jenže všechno se najednou zvrtlo, jak se to stává i v našich životech. Ze slunečné pohody se najednou ocitáme v nejhorších bouřích a přívalech. Tak tomu bylo s Izraelci na břehu moře. Egypťané se na ně řítili a oni nevěděli kudy kam. Všude hrůza a zkáza. Izraelci úpěli k Bohu. Co můžeme dělat jiného než volat k Bohu? Ale je tu Mojžíš, s kterým mluví Hospodin. I on se modlí a obrací se k Bohu. 
Mojžíš měl vztáhnout ruku nad moře a to se rozpoltilo. Izraelci prošli moře po suchu a unikli nebezpečí. Nepochybně je to obraz vítězství Hospodina nad vším zlem, protože moře je v biblické řeči obrazem všeho, co se vzdouvá proti Bohu. Všeho chaotického, zlého, chvástavého, všeho, co vzbuzuje děs.
Jedině ve víře Boží projdeme mořem chaosu a nástrah, které na nás číhají na každém kroku. Jen v Boží síle, v té síle, kterou nám dává Kristův kříž, projdeme mořem času, ztrát i zklamání, mořem úzkostí a bolestí, až do té země zaslíbené - do přístavu, do Božího domova.

František Karbula (Žatec) 

čtvrtek - 5. května Ex 16,11-18 

Bůh zajišťuje pokrm na poušti

Tu Hospodin promluvil k Mojžíšovi: „Slyšel jsem reptání Izraelců. Vyhlas jim:, Navečer se najíte masa a ráno se nasytíte chlebem, abyste poznali, že já jsem Hospodin, váš Bůh.´“ Když pak nastal večer, přiletěly křepelky a snesly se na tábor. A ráno padala kolem tábora rosa. Když rosa přestala padat, hle, na povrchu pouště leželo po zemi cosi jemně šupinatého, jemného jako jíní. (Ex 16,11-14)

Jsem vděčný Bohu, že události, které se udály na počátku, jsou více než aktuální v dnešní době. Jsem vděčný za to, že verše z knihy Kazatel nás o tom ujišťují: „To, co bylo, je to, co i bude, a to, co se dělalo, je to, co se bude dělat. Není nic nového pod sluncem.” (Kaz 1,9) 
Izraelský národ po zázračném vyjití z otroctví v Egyptě nejprve jásal, poté si stěžoval a reptal. A tyto události se opakovaly několikrát za sebou. Vždy po vítězství přišlo odpadnutí a snaha vydat se svojí vlastní cestou, vytvořit si jiné bohy.
V době, kdy jsem tuto úvahu psal, se diskutovalo o rozvolnění situace týkající se pandemie Covid. A já v tuto dobu prožíval uvědomění si, že během jednoho roku trvání pandemie jsem čím dál méně důvěřoval Bohu a spokojil jsem se sám se svojí rodinou a narozeným synem. Přestal jsem pravidelně číst Boží slovo, naslouchat Božímu slovu, společně se modlit, jako bych si zvládl vystačit na vše sám.
Díky Jeho milosti, že nás různými způsoby znovu nabádá k věrnosti. Potkala nás pandemie, ve které nás Bůh chránil a zaopatřoval nás vším potřebným stejně tak, jako izraelský národ na poušti. Veškeré zkoušky nás vedou k tomu, abychom více milovali našeho Pána a Spasitele a vydali mu své životy jako oběť milou.
“Dvojí od tebe žádám; neodpírej mi to, dříve nežli zemřu: Vzdal ode mě klam a lživé slovo, nedávej mi chudobu ani bohatství, zaopatřuj mě pokrmem určeným pro mě. Jinak bych se mohl přesytit, zapřít tě a říct: ,Kdo je Hospodin?´ Anebo bych mohl zchudnout, krást a zneuctít jméno svého Boha.” (Př 30,6-9 ČSP)

František Mocek (Žatec)

pátek - 6. května Ex 17,1-7 

Netrpělivost a nedůvěra vede k reptání
 
Tu se lid dostal do sváru s Mojžíšem a naléhali: „Dejte nám vodu, chceme pít!“ Mojžíš se jich zeptal: „Proč se se mnou přete? Proč pokoušíte Hospodina?“ Lid tam žíznil po vodě a reptal proti Mojžíšovi. Vyčítali: „Proto jsi nás vyvedl z Egypta, abys nás, naše syny a stáda umořil žízní?“ (Ex 17,2-3)

Izraelský národ je na počátku svého vyvedení z Egypta opět netrpělivý a reptá proti Mojžíšovi a pokouší Hospodina. Lid se dostal do sváru s Mojžíšem kvůli vodě a ztrácí jistotu. Místo toho, aby lidé čekali na pokyny od Hospodina, propadají hněvu a veškerá zloba se natolik vystupňuje, že dojde málem i k ukamenování Mojžíše. Mojžíš je poté vyslán Bohem, aby před zraky starších pomocí hole udeřil do skály. A z té vyšla voda. To místo pojmenoval Massa a Meriba. Reakce lidu nejen v této situaci nebyla správná. Bůh od počátku vyvedení Izraelců z Egypta jde před nimi, ale jejich netrpělivost je na první pohled viditelná. Bůh má pro ně jistě připravený ten nejlepší plán a cestu, jak je dopravit do zaslíbené země, ale jejich netrpělivost a nedověra je neustále na této cestě brzdí. 
My máme také od Boha připravený dokonalý plán a od Pána Ježíše Krista máme připravenou cestu, která nás dovede do vytouženého cíle ke spasení. Nevíme, kde přesně se každý z nás na té cestě nacházíme, ale jistě se blížíme k cíli. Ale co naše trpělivost a naše víra? Jsme spíše podobní Izraelcům a při každé příležitosti si na něco stěžujeme a reptáme? Nebo naopak, když procházíme zkouškami, čekáme na Boží pokyn a spoléháme se na jeho řešení? Každé naše reptání a netrpělivost nás vzdalují od našeho Pána a zároveň otevírají snazší cestu tomu zlému, aby na nás zaútočil. 
Nechme se pást a vodit naším nebeským pastýřem, abychom s ním měli pevný vztah, který se nedá zlomit. „On je náš Bůh, my lid, jejž on pase, ovce, jež vodí svou rukou. Uslyšíte-li dnes jeho hlas, nezatvrzujte svá srdce jako při sváru v Meribě, jako v den pokušení na poušti v Masse…“ (Ž 95,7-8)

Dušan Mundok (Žatec)

sobota - 7. května Ex 18,1-18 

Všímavý Mojžíšův tchán dává dobrou radu

Mojžíšův tchán mu odpověděl: „Není to dobrý způsob, jak to děláš. Úplně se vyčerpáš, stejně jako tento lid, který je s tebou. Je to pro tebe příliš obtížné. Sám to nezvládneš.“ (Ex 18,17-18)

Mojžíš se po dlouhé době setkává se svojí manželkou Siporou, dvěma syny a tchánem. Hned po přivítání začal Mojžíš vyprávět o zázracích, které učinil Hospodin při vysvobození Izraele z Egypta. Mojžíšův tchán Jitro měl z toho tak velikou radost, že spolu se staršími Izraele obětovali Hospodinu zápalnou oběť. Určitě byl Jitro moc rád, že Bůh Mojžíšovi žehná. Ráno Jitro vstal a procházel se táborem. Uviděl dlouhou frontu čekajících Izraelců, kteří potřebují nutně mluvit s Mojžíšem. Ten od rána do večera soudil lid, učil je znát Boží nařízení a řády.
Živě si tento děj představuji… Mojžíš se snaží každému poradit, ale na každého se stejně nedostane. Pak přijde tchán a řekne mu, že není moc dobré, jak to dělá. Mojžíš radí druhým a sám si poradit nedokáže. Ale přichází Jitro a ukazuje Mojžíšovi, jak by to šlo udělat lépe. Mojžíš nejenže radu vyslechne, ale také ji poslechne.
Jste někdy unavení ze sborové práce? Vyčerpává vás? Cítíte, že je to někdy nad vaše síly? Snažíte se dnes a denně sloužit Pánu Bohu s plným nasazením a fyzické síly ubývají? Modlíte se o pomoc a žádná nepřichází? Díváte se dobře? Dívám se dobře? Vnímáme podané ruce k pomoci od druhých bratří a sester? Slyšíme dobře míněné rady? Nebo si myslím, že tak, jak to dělám já, by druhý neuměl? Nebude to dělat stejně jako já, bude to jinak, ale určitě to bude dělat dobře.
„Pane Ježíši, moc Ti děkuji, že nám posíláš dobré rádce do našich životů. Prosím Tě, dej, ať je slyšíme a poslechneme.“

Jiřina Vimpelová (Žatec)

neděle - 8. května Ex 18,19-27 

Mojžíš poslechl dobrou radu

Mojžíš svého tchána uposlechl a učinil všechno, co řekl. Vybral schopné muže ze všeho Izraele a ustanovil je za představitele lidu, za správce nad tisíci, sty, padesáti a deseti. Ti soudili lid, kdykoli bylo třeba; obtížné záležitosti přednášeli Mojžíšovi a všechny menší záležitosti soudili sami. (Ex 18,24-26) 

Dobrá rada je, jak se říká, nad zlato. Každému z nás se může stát, že se neumíme v dané situaci správně rozhodnout a dobrá rada by byla nad zlato. Chcete například koupit nemovitost, ale neznáte, jaký je její stav. Realitní makléř vám říká samé klady, ale skutečnost může být jiná. Když máte v okolí člověka, který je odborník a dobře poradí, ušetří vám budoucí starosti a případné problémy. Když se ve vašem okolí najde dobrý rádce, přítel, který umí dobře poradit v problému, který sami neumíte vyřešit, přinese vám to uklidnění, novou naději a jistotu, že to dopadne dobře.
Ve stejné situaci byl i Mojžíš, který měl dobrý vztah se svým tchánem. Svěřil se mu s náročností všeho, co musí zvládnout. Že to znáte? Raději si to udělám sám, protože „nikdo to tak neumí, jako já“. A zde přichází tchán obdarovaný Boží moudrostí. Radí Mojžíšovi, jak vše organizovat, zajistit efektivitu, kvalitu, odbornost a dostupnost služby, na kterou už unavený Mojžíš nestačil. Mojžíš okamžitě naslouchal hlasu svého tchána a vykonal všechno, co on řekl (v.24), a nakonec to bylo všem k dobrému.
Co nám tento zdánlivě jasný text může nabídnout k uvažování? Minimálně dvě otázky. Jsem pro někoho dobrým rádcem, kterému opravdu pomohu v těžké chvíli jeho života? Nebudu tím, který si smlsne, že „došlo už i na něho“? Nebo jsem naopak člověkem, který sám potřebuje dobrou radu? Mám se koho zeptat? Věřím svému okolí, že mi umí poradit, podat pomocnou ruku?
Prosím vás, hledejme každý svoje místo na obou stranách. A to, jak bych uměl pomoci. Ale nebojme se zeptat blízkého člověka na radu ve věci, která je pro mne možná neřešitelná - složitá, ale někdo blízký v okolí to již dříve vyřešil a jeho rada bude dobrá. Bůh vám žehnej.

Milan Vimpel (Žatec)
 
pondělí - 9. května Ex 19,1-25

Bůh si vyvolil Izraele jako zvláštní vlastnictví 

Vy sami jste viděli, co jsem učinil Egyptu. Nesl jsem vás na orlích křídlech a přivedl vás k sobě. Nyní tedy, budete-li mě skutečně poslouchat a dodržovat mou smlouvu, budete mi zvláštním vlastnictvím jako žádný jiný lid, třebaže má je celá země. Budete mi královstvím kněží, pronárodem svatým. To jsou slova, která promluvíš k synům Izraele. (Ex 19,4-6) 

Tak to je pecka, sláva, hurá. Podepsal jsem životní smlouvu. Smlouvu, která mi zajistí stálý zisk, a nejen mně, ale i mým synům a dcerám a všem jejich potomkům. Smlouvu s partnerem, který je jistotou, partnerem, který je dostatečně silný na to, aby překonal všechna krizová období, období válek a pandemií, finančních krizí, nebo jen špatných nálad ve společnosti. S partnerem, kterého znám a který mi slíbil zvláštní a výjimečné postavení ve světě. Je to výhodná smlouva. Mám to - podepsal jsem to! Jsem v suchu! Nemusím se bát budoucnosti! Jaká radost pro Izraelský národ.
Podobné je to, když podepíšeme důležitou smlouvu u nás v práci. Odběratel nám zajistí odbyt našich výrobků a trvalý příjem financí. Pokud je to silný partner, máme jistotu, že splníme naplánovaná čísla a budeme mít pěknou výplatu. Jenže... každá smlouva má dvě strany. Partnerství nikdy není jednostranná záležitost. To stejné čeká odběratel od svého dodavatele. Férovost, dodržení termínů, kvalitně a správně vyrobený výrobek.
Izraelité podepsali smlouvu, ale z Bible se dozvídáme, že mnozí z vyvoleného lidu jako by nepřečetli celý text smlouvy a někteří z těch, kteří smlouvu četli, se možná vědomě rozhodli některé body nedodržovat. Jenže podmínky byly stanoveny jasně. Ve chvíli dlouhodobého nedodržování smlouvy často přichází na řadu smluvní pokuta, anebo dokonce výpověď.
Náš nebeský Otec je milostivý. Nejen že smlouvu s Izraelem nevypověděl, i když došlo i na nějakou tu “pokutu”, svůj lid nezavrhl, ale ještě do smlouvy přidal dodatek, do kterého zahrnul i nás - mne i tebe.
Četl jsi smlouvu? Znáš ji? V Písmu je celé její znění. Čti a raduj se, Bůh s námi uzavřel tu pro nás nejvýhodnější smlouvu, jakou si jen můžeme představit.

Ivo Pospíšil (Šumperk)

úterý - 10. května Joz 24,14-18

Já jsem Hospodin, tvůj Bůh Ex 20,1-3

Bůh vyhlásil všechna tato přikázání: "Já jsem Hospodin, tvůj Bůh; já jsem tě vyvedl z egyptské země, z domu otroctví. Nebudeš mít jiného boha mimo mne. (Ex 20,1-3)

Jak Izraelský národ zjistil, že existuje jediný, živý Bůh? Dočetl se o tom? Bylo mu to řečeno? Vymyslel si ho, nebo to někde zkopíroval? Nic takového.
Bůh sám vstoupil do jejich životní mizérie - otroctví v Egyptě a svými skutky jim ukázal a dokázal, jak mocný, živý a dobrý je. Ostatně, podívejme se, co říká Mojžíš Izraelitům:
Tobě bylo ⌈dáno vidět a poznat,⌉ že Hospodin je Bůh a nikdo jiný kromě něj. Uznej tedy dnes a ⌈připomínej si ve svém srdci,⌉ že Hospodin je Bůh nahoře na nebi i dole na zemi a žádný jiný není. Dt 4,35-6 (CSP)
To, co se snaží Mojžíš vštěpit svému lidu, - na čem záleží je, že to byl Bůh sám, kdo se jim dal poznat skrze svoje „zjevení“ - ukázal se jim - a to ne konkrétní podobou (sochou, obrazem), ale konkrétními skutky. Jaké to byly skutky? Silnou rukou je vyvedl z otroctví, ze kterého se sami nedokázaly vymanit. Dal jim zemi k přebývání, přestože by si ji sami nedokázali podmanit. Tak se jim dal Bůh poznat, jako konkrétní, osobní, který má jméno - a nikdo mu ho nedal - nepojmenoval jej (jeho jméno je YHWH - Jsem). Bůh se jim dal poznat, jako ten, který má velkou moc, a také jako ten, kdo slyší nářek svého lidu, jako ten, kdo zachraňuje. 
Odpověď na otázku, jak Izraelci poznali že Hospodin (YHWH) je Bůh, zní: dal se jim poznat, tak že je zachránil z beznadějného života v otroctví. Zázraky a znameními dokázal svou existenci, svou péčí a trpělivostí o ně, ukázal (zjevil) svůj charakter. To, jaký je. To si měli připomínat. To měli uznat, zapsat si do srdce - což je víc než jen vědomost. Když někoho nosíme v srdci, je to především vztah. Takový Bůh je jenom jeden, Hospodin (Pán) - JHWH. Tomu smíme nejen věřit, ale také s ním zakoušet hluboký vztah důvěry. Jak je to s tebou? Zakoušíš živý vztah s jediným živým Bohem? Jak se ti Bůh dává poznat? 

Pavel Mrázek (Šumperk)

středa - 11. května Ex 20,4-6

Nebudeš se klanět jiným bohům

Nezobrazíš si Boha zpodobením ničeho, co je nahoře na nebi, dole na zemi nebo ve vodách pod zemí. Nebudeš se ničemu takovému klanět ani tomu sloužit. (Ex 20,4-5a)

Druhé přikázání bezprostředně navazuje na to první. Já jsem Hospodin, Tvůj Bůh …Nebudeš mít jiného boha. Zobrazování různých bohů bylo zcela běžné u všech okolních „pohanských“ národů. A tito bohové mívali různé podoby, často kombinace postav lidí a zvířat, a vždy to byly výtvory lidských rukou. A nyní izraelský národ dostává zcela jasný příkaz: „Nezobrazíš si Boha.“ = Nezobrazíš si Mne! Na to tvoje představivost naprosto nestačí! A už vůbec se nepodobám ničemu z „mého stvoření“. Někdo by mohl ale namítnout: „… stvořil člověka k obrazu svému …“ Jistě, ale víme, jak toto slovo bylo myšleno? Myslím si, že určitě ne ve smyslu fyzickém. Je snad Bůh bílý, černý, žlutý, snědý, rudý …?
Boha přece nikdo nikdy neviděl! Rozumím tomu tak, že jako lidé jsme schopni milovat, tvořit, pracovat, cítit, nenávidět, rozeznávat dobré a špatné atd., a toto jsou vlastnosti, které Bůh do člověka - na rozdíl od zvířat - vložil. Ale zpět k zobrazování Boha. Na jedné straně vidíme bohatě vyzdobené katolické kostely, na druhé straně třeba velice strohé kalvinistické kostely, kde jsou jen lavice a bílé stěny. Co je dobře a co špatně? Z historického hlediska si musíme uvědomit, že až do vynálezu knihtisku (a ještě poměrně dlouho po něm) byla bible - Boží slovo - pro obyčejného člověka naprosto nedostupná (navíc lidé byli většinou negramotní, natož aby uměli latinsky, že?). A tak obrazy a sochy s biblickými tématy a postavami vlastně nahrazovaly text písma - něco jako dnešní dětská obrázková bible. A tak nejsou (neměly by být) předmětem uctívání, ale pouze určitou informací. A „křížová cesta“ je přece jádrem křesťanské zvěsti. Ale určitým „bohem“ pro dnešního člověka může být i něco zcela jiného, něco, čemu věnuje hodně času, úsilí, co má pro něj velký význam. Pro někoho úspěšná kariéra, pro sportovce účast na olympiádě, pro někoho peníze a bohatství, pro některé ženy např. štíhlá postava a stále mladistvý vzhled… Ale na prvním místě by měl přece být náš každodenní vztah s živým Bohem, zdrojem všeho dobra, poznání a hlavně lásky - protože Bůh je láska! Zamysleme se nad tím, jestli náhodou „neuctíváme“ něco nebo někoho jiného
…

Libor Mathauser (Šumperk)

čtvrtek - 12. května Ez 18,21-24

Boží tresty a Boží milosrdenství

Stíhám vinu otců na synech do třetího i čtvrtého pokolení těch, kteří mě nenávidí, ale prokazuji milosrdenství tisícům pokolení těch, kteří mě milují a má přikázání zachovávají. (Ex 20,5b-6)

Když člověk zestárne, může ve svém životě zažít ne jenom děti, ale děti jejich dětí, případně i pravnoučata. To může být jedinečným požehnáním, ale také velmi skutečným prokletím. Tehdy, když se hlava rodiny odvrátí od uctívání Hospodina k uctívání obrazů (bůžků a bohyň) - rozhodne se žít bez Boha, na vlastní oči zakusí, jaké zlé následky jeho neposlušnost má na jeho potomstvu. Hospodin bere nesmírně vážně hřích, který spočívá v modloslužbě. 
Ale spolu s prokletím je zde také slovo o požehnání - a poněkud štědrém požehnání. Všem možným následovníkům a potomkům těch, kteří Boží jméno uctívali a jemu sloužili, jeho přikázání zachovávali, všem těmto Hospodin bude prokazovat své dobro. Všem těm, kteří Bohu slouží a jeho přikázání zachovávají. Protože David sloužil Bohu celým srdcem, jeho dům pokračoval v Božím milosrdenství po generace, přestože jeho potomci byli trestáni za hříchy krále Šalomouna. (Ale Hospodin nechtěl na Judu uvést zkázu kvůli Davidovi, svému služebníku, protože mu přislíbil, že dá jemu i jeho synům planoucí světlo po všechny dny. 2 Kr 8,19)
Sankce i požehnání nejsou náhodně připojeny k tomuto přikázání. Otec v Izraeli si musí být plně vědom, jaké následky pro něj a pro jeho potomky s sebou přináší odklon od Hospodina kvůli věcem, kterým slouží raději. Krádež a lež jsou také závažnou věcí, ale ti, kteří opouští Hospodina, riskují vlastní jméno a budoucnost. Naštěstí opak je také pravdou. Dobrá a správná životní cesta - „dobro“ má veliký vliv na život. Bohabojní rodiče jako by razítkovali své děti. Milost je nedědičná, ale linii Boží věrnosti můžeme nalézt celým Izraelem, k nejvzdálenějším generacím.
Přemýšlení pro dnešní den: Zvaž důsledky toho, co může tvé jednání způsobit nejen tobě, ale také tvé rodině! 
Pavel Mrázek (Šumperk)

pátek - 13. května Jr 14,14-16

Nezneužiješ jména Hospodina, Boha svého 

Nebudeš brát jméno Hospodina, svého Boha, nadarmo, protože Hospodin nenechá bez trestu toho, kdo bere jeho jméno nadarmo. (Ex 20,7)

Zneužívají Tví přátelé Boží jméno? Dovolávají se Pána Ježíše jen tak a jeho jméno je ve větách jen slovní “vycpávkou”? Vadí Ti to? Nebo už jsi na to přivykl a nic to s tebou nedělá? 
Sám jsem s tím měl v životě problém. Měl jsem tendenci lidi napomínat. Lidi káznit, že toto nemají říkat. Vždyť si sami přivolávají Boží hněv a jeho trest. Ale časem mi Bůh ukázal, že mé motivy nejsou dobré. Snažil jsem se Boha hájit, že jej obtěžují, že mu ubližují. Ale co to dělalo s mým srdcem? Tvrdlo vůči lidem, protože jsem se stavěl “nad ně”. 
Bůh mě následně posunul do roviny: „Petře, využij jejich slova, kdy se Boha dovolávají, k příležitosti k poukázání na Ježíše jako na živého Boha, který je rád vyslechne a vyslyší, když budou své volání myslet vážně.“ Najednou vznikají příležitosti, jak navázat na slova “zneužití” jeho jména k tomu, aby se o Něm něco dozvěděli. Tak to zkus i Ty, říci lidem o Ježíši, kterého oni tak často “jen tak volají”.

Petr Málek (Šumperk) 

sobota - 14. května Ex 20, 8-11

Pamatuj na den odpočinku

Pamatuj na den odpočinku, že ti má být svatý. (Ex 20,8)

Slovo „šabath“ (česky sobota) znamená odpočinek, úplnost, ukončení práce, naplnění, a dokonce má stejný kořen jako číslovka sedm. Proto se mluví o 7 jako čísle plnosti, dokonalosti, završení. Z tohoto slova vychází české sobota, i když naše neděle (židovský první den týdne) nese v názvu daleko víc z myšlenky šabatu, ale to proto, že je to křesťansky ovlivněný název dne v týdnu. Když se něco v Bibli odehrává kolem čísla 7, obvykle to znamená, že Bůh zachraňuje svůj lid z temnoty a smrti a vede jej do období hojnosti nebo odpočinku ve své přítomnosti.
Šabath byl den odpočinutí, dokončení práce, ve kterém měli Izraelité zakoušet Boží blízkost i dokonalost jeho stvoření, jeho dobrotu. Ovšem oni nejen v tomto bodě přikázání selhali a skončili v zajetí, kde nějaký zákonem daný den volna na čas s Bohem a odpočinek nebyl. Důsledkem hříchu ztratili výsadu „šabatu“. 
My však žijeme v době novozákonní. Ježíš o sobě řekl, že je Pánem nad sobotou (Mt 12,8) - pánem odpočinutí, plnosti. Přišel nás vysvobodit z hříchu, otroctví, nemoci a smrti. Přišel, aby nás přivedl zpět pod Boží vládu a vydobyl nám možnost zakoušet plnost, přijetí a odpočinutí v Otcově náruči. Ježíš umřel na konci týdne před šabatem, během soboty „odpočíval“ v hrobě a povstal k životu následující den - v neděli. V první den nového týdne. Ježíšovo vzkříšení je jako první den nového vzkříšení, ve kterém Boží světlo a život proniká každou tmu a nečistotu. 
Přestože zakoušíme námahu a boj v tomto padlém světě, už teď smíme zakoušet Boží plnost a odpočinutí. Proto také slavíme neděli - dbejme na to, abychom ji nevyprazdňovali tím, že z ní odstraníme její význam jako „dne v Boží přítomnosti, odpočinku, plnosti“.

Pavel Mrázek (Šumperk)

neděle - 15. května Ef 6,1-3

Cti svého otce i matku

Cti svého otce a svou matku, aby se prodloužily tvé dny na zemi, kterou ti dává Hospodin, tvůj Bůh. (Ex 20,12; ČSP)

Proč Bůh uznal za potřebné, aby bylo přikázání o ctění svých rodičů zařazeno do desatera? Je potřeba něco takového přikazovat, když snad každý člověk má své rodiče v úctě za vše, co pro něj vykonali, obětovali a co mu předali? Ano, je! 
Každý jistě pamatujeme na momenty ve svých životech, kdy jsme vůči rodičům nechovali právě láskyplné myšlenky. Na okamžiky plné vzteku, když se nám rodiče rozhodli postavit do cesty a nenechat volný průběh našim nemoudrým úmyslům. V takovém bodě náš postoj zcela zaručeně nevypovídal o úctě. Možná jsme se rozhodli naši vůli realizovat i přes jejich zákaz, možná jsme se smířili s tím, že nic nezmůžeme. V obou případech jsme se ale dobrovolně nepoddali rozhodnutí svých rodičů a láskyplně nepřijmuli jejich autoritu. Byli jsme donuceni se s ní smířit. 
Naše dětství je typické tím, že se formuje naše vůle a postoje. Je to právě vztah k rodičům, kde poprvé narážíme na problém svévole a autority. Naše interakce a postoj vůči rodičům je tím prvním odrazovým můstkem pro naši interakci a postoj vůči Bohu, který v Bibli často také zaujímá roli rodiče. Bible vede i ty nejmladší čtenáře Písma k tomu, aby ctili své rodiče a přijímali jejich autoritu, protože to stejné je bude provázet v jejich postoji vůči Bohu, který ne vždy svolí jejich nemoudrým úmyslům.
Když Bůh řekne ne, budeme se vztekat a vymýšlet způsob, jak si i tak prosadit své, nebo přijmeme jeho vůli s úctou a láskou? Bude pro nás jistě snazší ctít Boha a přijímat jeho vůli, když budeme z dětství naučeni ctít své rodiče a respektovat jejich rozhodnutí.

Josef Ostřanský (Šumperk)

pondělí - 16. května Mt 5,21-26

Nezabiješ

Nezabiješ. (Ex 20,13)

Bůh je dárce života. Pro Něj má každý život velkou cenu. Proto život chrání, a i my ho máme chránit (a to i ještě nenarozený život), a ne brát.
Asi se neproviňujeme proti tomuto přikázání doslovně. Pán Ježíš ale ukazuje na jeho hlubší význam. Jde Mu nejen o vnější čin, ale i o postoj srdce, o naše myšlení. Nechtěli jste někdy po hádce nebo poté, co vám někdo hodně ublížil (fyzicky nebo emocionálně), říct: „Nejraději bych tě…“ V mysli a v srdci jsme mu chtěli ublížit, nebo dokonce ublížili. Chtěli jsme, aby trpěl. Tyto myšlenky jsou reakcí hněvu, před kterým nás Pán Ježíš varuje. V Božích očích se to rovná vraždě.
Pán Ježíš zmiňuje ještě i další věci, které se rovnají vraždě: ponižování druhého, odsuzování. Za každé takové přestoupení následuje trest.
Místo vražedných myšlenek máme mít v srdci smíření. A to i tam, kde jsme někomu ublížili a on to má proti nám. Pán Ježíš říká, že když si na to vzpomeneme, máme se nejprve jít smířit. Jen tak můžeme pokračovat ve službě Bohu, v uctívání. Jinak nás Bůh nemůže přijmout (hřích se postaví mezi nás a Boha), nemáme také uvést do pokušení druhého člověka (aby se na nás hněval a mohl zhřešit). Jde o vztah s bližním i s Bohem, který náš hřích ovlivňuje a ničí.
Když se dostaneš do konfliktu, někdo ti ublíží, necháváš se ovládnout hněvem, zraněním tak, že bys tomu druhému přál něco hrozného, smrt? Když se do takových situací dostaneme, prosme Pána, abychom se nenechali ovládnout hněvem, ale aby nám Bůh dal sílu k řešení, k odpuštění a smíření.

David Sláma (Cheb 1)

úterý - 17. května Mt 5,27-30

Nesesmilníš

Nesesmilníš. (Ex 20,14)

Pán Ježíš ukazuje, že význam i tohoto přikázání jde hlouběji než jen k fyzickému činu. Už žádostivý pohled na ženu je porušením Božího přikázání.
Kdo by nezápasil s pokušením v této oblasti, kde právě mysl je bitevním polem, na kterém buď vítězíme, nebo prohráváme. Je tolik podnětů, které se derou o naši pozornost v reklamě, na internetu, v televizi…
Asi se toto pokušení týká víc mužů, ale myslím, že ani sestry nejsou vůči němu imunní.
Každý hřích je zlý a připravuje nás o vztah s Bohem, Jeho blízkost, o čistotu. Mohli bychom ale říci, že tento hřích je něčím přece jen zvláštní. Sexualita je velkou silou, která s námi dokáže pořádně zamávat. A Pavel říká, že je to hřích proti našemu vlastnímu tělu (1K 6,18-20). Připravuje nás o čistotu mysli, otupuje cit, svazuje, ničí vztahy v manželství, vyřazuje ze služby.
Díky Bohu, že On dokáže odpustit i tento hřích a ve své milosti obnovit rozbité vztahy.
Pán Ježíš ukazuje, jak se tomuto hříchu nejen bránit, ale i nad ním vítězit. Spočívá v radikálním odstřihnutí se od zlého, od toho, co nás pokouší (Mt 5,29-30). Pokud jsme v pokušení, když jsme na internetu, zkusme eliminovat chvíle, kdy jen tak po internetu brouzdáme. Je možnost nainstalovat si blokování nevhodných stránek. Pokud jsou pro nás pokušením filmy, nedívejme se na to, co v nás vzbuzuje žádostivost. Pokud víme, že jsme náchylnější podléhat pokušení v určité denní době nebo třeba po nějakém vypětí, zátěži, přemýšlejme, co můžeme v takových situacích dělat, abychom na ně byli připravenější… Poprosme někoho o modlitby. Modleme se za sílu utíkat od pokušení. Modleme se za spokojenost v Bohu, za lásku k čistotě a za nenávist k hříchu.

David Sláma (Cheb 1)

středa - 18. května 2Te 3,6-14

Nepokradeš

Nepokradeš. (Ex 20,15)

Z dnešního textu Písma vysvítá, že v krádeži je obsaženo něco z lenosti: člověk se nechce namáhat, vynaložit úsilí něco získat vlastní prací, vytrvalostí. Tak zvolí zkratku a vezme si, co není jeho.
V krádeži je také žádostivost a nespokojenost - toužíme po něčem, co nemáme, co mají druzí, a tak moc to chceme, že si to vezmeme.
Je v ní i netrpělivost - nechceme čekat, až našetříme, až se něco naučíme (protože ukrást se dají i myšlenky - opisování…), a volíme lehčí cestu.
Krádež je nepoctivá, podvodná a může být i násilná.
Okrádat znamená také obírat druhého o to, co mu patří. Můžeme okrádat Boha - o lásku a poslušnost, službu, finance… Můžeme okrádat rodinu, manželku a děti - o čas, který potřebují (a my máme příliš mnoho práce nebo vlastních zálib…), zaměstnavatele (o výkon v práci, když pracujeme polovičatě, jen aby se neřeklo…). Děti mohou okrádat rodiče o úctu, která jim náleží.
Bůh nás povzbuzuje k opaku: k poctivosti, k práci, k trpělivosti, sebeovládání. K vděčnosti za to, co máme, co On nám dává. K dávání. Pavel mluví o placení daní, prokazování úcty (Ř 13,7).
Okrádáš v něčem Boha nebo lidi? Co s tím uděláš?

David Sláma (Cheb 1)

čtvrtek - 19. května Jk 3,1-12

Nevydáš proti svému bližnímu křivé svědectví

Nevydáš proti svému bližnímu křivé svědectví (Ex 20,16)

Jazyk dokáže napáchat mnoho zla. Slovy můžeme ublížit víc než fyzicky. Ublížit někomu můžeme tím, že o něm rozšíříme nepravdu, polopravdu, křivé svědectví. Může to pošramotit jeho pověst, připravit ho o místo, zasít nedůvěru do lidí okolo něj, takže to poškodí vztahy. Může to poškodit jeho manželství a rodinu.
Toto přikázání se netýká jen výpovědi u soudu, ale šíření jakékoli lživé informace o druhých lidech.
Lživé, pomlouvačné nebo polopravdivé informace můžeme rozšiřovat nejen o jednotlivcích, ale o událostech, sborech… I to potom poškozuje společenství a Boží dílo.
Máme si dát pozor na své srdce, abychom o druhém nechtěli úmyslně šířit křivé svědectví, abychom ho zničili. Musíme si dát pozor na pomluvy a neověřené informace - nerozšiřovat je, a ani jim nenaslouchat. Musíme si dát pozor také na to, abychom neočerňovali motivy druhých (že něco dělají pro zisk, zviditelnění…).
Bůh chce, abychom byli pravdiví a mluvili pravdu. Pravda je předpokladem dobrých vztahů, vytváří bezpečí, otevřenost ve vztazích (můžeme si důvěřovat; 1J 1,7).
I toto přikázání vyjadřuje, že nemáme druhým ubližovat, ale milovat je, chtít pro ně to nejlepší (Mt 19,39). Proto prosme za to, abychom mohli opravdově milovat druhé, vždyť láska neudělá bližnímu nic zlého (Ř 13,10).
Nešířil jsem o někom, něčem nepravdu? Pokud ano, jak to mohu napravit?

David Sláma (Cheb 1)

pátek - 20. května 1Tm 6,6-10

Nic jsme si na svět nepřinesli a nic si neodneseme

Nebudeš dychtit vůbec po ničem, co patří tvému bližnímu. (Ex 20,17)

Všímám si, že se často dostáváme pod tlak hodnocení osobní prosperity. V současnosti, kdy naše společnost bohatne, se hodnotícím kritériem stává velikost našeho konta, nemovitosti, typ automobilu a vybavení elektronikou.
Naše mysl je kormidlována směrem k hmotným věcem. Stačí nechat na sebe působit reklamu v mediích, pohled na politickou reprezentaci, nahlédnutí přes plot souseda a dokážeme zapomenout na vše ostatní. Centrem života se stává vydělat a neprodělat. Kdysi jsem zaslechl od jednoho mladého bratra: „Chtěl bych mít deset milionů korun a byl bych spokojený.“
Pokud se necháme tímto trendem vést, můžeme dojít ke spokojenosti. Budeme si moci dovolit pořídit vše, na co si vzpomeneme. Opravdu to tak je?
S takovou spokojeností je to velmi ošidné. Je to droga. Droga, která funguje velmi spolehlivě, ale zato velmi krátce. Pokud náš život na droze prosperity postavíme, dostaneme se na horskou dráhu. Brzy zatoužíme mít více. Více peněz, více nemovitostí. A majetek je pouze začátek. Zatoužíme po moci. A pokud ji bude dost, stanou se z nás bohové, kteří mohou vše, stačí ukázat prstem.
Zdá se, jako by se nám Boží přikázání z Exodu 20. kapitoly vytratila z našeho obzoru. V 17. verši Písmo říká: „Nebudeš dychtit po domě, po ženě, po otroku či otrokyni, po býku ani oslu.“ Možná někdo řekne, to je starý zákon, to je již přežité.
Je působivé, jak ap. Pavel tuto problematiku uchopil. „Kdo chce být bohatý, upadá do osidel pokušení a do mnoha nerozumných a škodlivých tužeb, které strhují lidi do zkázy a záhuby. Kořenem všeho toho zla je láska k penězům. Z touhy po nich někteří lidé zbloudili z cesty víry a způsobili si mnoho trápení.“ (1Tm 6, 9-10)

Tomáš Černík (Cheb 1)

sobota - 21. května Mk 12,29-31

Suma Desatera: dvoupřikázání lásky

Ježíš odpověděl: „První je toto: ‚Slyš, Izraeli, Hospodin, Bůh náš, jest jediný pán; miluj Hospodina, Boha svého, z celého svého srdce, z celé své duše, z celé své mysli a z celé své síly!‘ Druhé je toto: ‚Miluj svého bližního jako sám sebe!‘ Většího přikázání nad tato dvě není.“ (Mk 12,29-3)

Druhým týdnem se zamýšlíme nad přikázáními, která dostal Izrael od Hospodina. Pán Ježíš v kázání na hoře zdůraznil, že nepřišel zrušit Zákon ani Proroky, ale naplnit (Mt 5,17-19). Přikázání ještě rozvedl a upřesnil (Mt 5,20-48). Později, když se ho jeden zákoník zeptal, které přikázání je největší, odpověděl Pán Ježíš slovy uvedenými v úvodním textu (Mk 12,29-31). Největší přikázání je: „Miluj Hospodina, Boha svého, z celého svého srdce, z celé své duše, z celé své mysli a ze své síly!“ A druhé je: „Miluj svého bližního jako sám sebe!“ Tato dvě přikázání shrnují Desatero. Neplatí pouze pro Izrael, ale i pro nás, lid nové smlouvy. Je Hospodin mým a Tvým jediným Pánem? Milujeme Ho z celého svého srdce? Žijeme podle Jeho přikázání? Je součástí našich životů? Toužíme být stále v Jeho přítomnosti, chceme se mu podobat?
V knize „V Jeho šlépějích“ se skupinka věřících rozhodla celý svůj život podřídit Pánu Ježíši, v životě jednat tak, jak by na jejich místě jednal On. Přineslo to veliké probuzení a požehnání.
Co musíme dělat, abychom tato přikázání naplnili? Na prvním místě milujme Pána Boha, protože ten, kdo miluje Boha, miluje vše, co On stvořil.
Boží lásku do našich srdcí nám dává Duch svatý (Ř 5,5). Sílu ke každodennímu životu čerpáme ve spojení s Pánem na modlitbě. Na modlitbě hledáme každý den Boží vůli pro svůj život a ve společenství s Pánem Ježíšem necháme Boží lásku proměňovat naše životy. Náš vztah s Bohem nás naplňuje Boží láskou, která se v nás projevuje tím, že můžeme milovat bližní, jako milujeme sami sebe (Mk 12,31), a umíme se vydat ve službu druhým lidem. Pán Ježíš nás učí: „Jak chcete, aby lidé jednali s vámi, jednejte i vy s nimi.“ (L 6,31) Pán Ježíš Kristus spojuje obě přikázání do jednoho celku. Jedno bez druhého nemůže správně fungovat. Jan to zdůraznil ve svém listě: „Milovaní, milujme se navzájem, neboť láska je z Boha, a každý, kdo miluje, z Boha se narodil a Boha zná...“ (1J 4,7-21)

Věra Černíková (Cheb 1)

neděle - 22. května Ex 20,18-21

Boží bázeň chrání před hříchem

Mojžíš lidu odpověděl: „Nebojte se! Bůh přišel proto, aby vás vyzkoušel, aby bylo zřejmé, že se ho budete bát a přestanete hřešit.“ (Ex 20,20)

Izraelský lid na hoře Sinaj pozoruje hřmění a blýskání, zvuk polnice a kouřící se horu - Hospodin je přítomen, na hoře Sinaj se zjevuje Boží sláva. Izraelský lid si uvědomuje, že před Boží slávou a svatostí nedokáže kvůli své hříšnosti obstát, proto se chvěje a zůstává stát opodál. Mojžíš však lid utěšuje, nemusí se bát, Boží sláva se zjevuje proto, aby na lid přišel jiný druh strachu, a to bázeň před Bohem.
Hospodin vyvedl Izrael z otroctví v Egyptě a dal izraelskému lidu Desatero Božích přikázání jako dar, aby byli svobodní. Desatero nejsou jen příkazy a zákazy. Hospodin ze své lásky dává směrnice. Desatero slouží jako ochrana před nepříjemnými důsledky nesprávného jednání pro všechny, kteří jej budou zachovávat.
I k nám do dnešní doby Pán Bůh mluví skrze své Svaté Písmo, Bibli.
David v Žalmu 19,10 říká: „Hospodinova bázeň je čistá, obstojí navždy. Hospodinovy řády jsou pravda, jsou nejvýš spravedlivé.”
Šalamoun dále v knize Přísloví 9,10 píše: „Začátek moudrosti je bázeň před Hospodinem a poznat Svatého je rozumnost.“
V knize Kazatel 12,13-14 jsme vyzýváni: „Boha se boj a jeho přikázání zachovávej, na tom u člověka všechno závisí. Veškeré dílo Bůh postaví před soud, i vše, co je utajeno, ať dobré či zlé.”
Usilujme o to, abychom byli takovými, jakými nás Bůh chce mít. Bohabojnými lidmi, kteří celým srdcem milují Hospodina, žijí v bázni před Ním a zachovávají jeho přikázání.

František Eliáš (Cheb 1)

pondělí - 23 května Dt 24, 17-22

Nezneužívej cizince!

Hostu nebudeš škodit ani ho utlačovat, neboť i vy jste byli hosty v egyptské zemi. (Ex 22,20)

Jsme příchozí a hosté na naší zemi, jsme jako ti, kteří se přistěhovali, jako cizinci na cestě, směřující domů. Tak to vyjádřil ap. Pavel v listu Židům 11,13. Na to máme pamatovat, i když možná žijeme ve své zemi, kde jsme se narodili, že zde není náš trvalý domov, ale že k tomu trvalému domovu směřujeme.
Svět je v pohybu, cizinci jsou i v naší zemi, žijí a pracují mezi námi a pro naši zemi. Někteří z nás nebo z našich blízkých či našich předků žijí nebo žili a pracovali i několik generací v cizích zemích, byli a jsou také cizinci. Pán Bůh přikazuje: „Hostu nebudeš škodit ani ho utlačovat.“ Dnes za tím může být nepřijetí, uzavírání se před těmi, kteří jsou hosté, příchozí, cizinci. Možná také snaha dávat méně za odváděnou práci. Jákob s rodinou v době hladu našli útočiště v egyptské zemi. Faraon jim vzkázal: „Dám vám to nejlepší, co egyptská země má.“ 
Možná i různé „nouze“ jsou příčinou příchodu některých cizinců do naší země, která je v mnohém krásná a s některými podmínkami pro život lepší než jinde. Kéž je naše srdce otevřené, jako bylo faraonovo, těm potřebným příchozím pro život a práci v naší zemi a mezi námi. Vždyť tato země není naše, ale patří Hospodinu, jak vyznává žalmista v Ž 24,1: „Hospodinova je země se vším, co je na ní“.
Pamatujme na příchozí, potřebné, hosty, cizince, i když nesklízíme obilí jako naši předkové, neklátíme olivy, nesbíráme na vinici, ale využívejme těch možností, které máme. Pán Ježíš ve slovech o posledním soudu v Mt. 25,40 říká: „Amen, pravím vám, cokoliv jste učinili jednomu z těchto mých nepatrných bratří, mně jste učinili.“

Václav Černík (Cheb 1)

úterý - 24. května Za 7, 8-14

Buď citlivý ke vdovám a sirotkům!

Žádnou vdovu a sirotka nebudete utiskovat. Jestliže je přece budeš utiskovat a oni budou ke mně úpět, jistě jejich úpění vyslyším. (Ex 22,21-22)

Snadným cílem nátlaku, útisku jsou ti, kdo jsou osamoceni, ztratili životní oporu a jsou tak téměř bezbranní. Mezi ně patří i vdovy a sirotci. Pán Bůh viděl toto nebezpečí útisku a jeho slovo je jednoznačné: nebudete je utiskovat.
Pán Bůh má o vdovy a sirotky zvláštní péči. V Ž 68,6 je napsáno: “Otec sirotků, obhájce vdov je Bůh v příbytku svém“ a v Ž 146,9: „Hospodin ochraňuje ty, kdo jsou bez domova, ujímá se sirotka i vdovy.“ Být nástrojem této Boží péče v dnešní době, pomoci vdovám a sirotkům ale i dalším osamoceným a opuštěným, máme být také my. Nikdo z nich nám nemá být lhostejný, vdovy a sirotci mají být předmětem našich modliteb, různé podpory, pomoci, když se vyskytne jejich potřeba. Naše víra i v této oblasti, nemá být mrtvá, ale má se projevovat v konání, skutcích, činech. Ap. Jakub 1,27 napsal, jak prakticky se má naše víra, naše zbožnost projevovat i ve vztahu k vdovám a sirotkům: „Pravá a čistá zbožnost před Bohem a Otcem znamená pamatovat na vdovy a sirotky v jejich souženích a chránit se před poskvrnou světa.“ Mějme tuto pravou a čistou zbožnost před naším Bohem a Otcem, pamatujme na vdovy a sirotky v našich sborech, rodinách, aby mohli překonávat soužení, které je potkalo, aby nebyli utiskováni. Možná mají své příbuzné, ostatní bratry a sestry, ale splňme svůj úkol, připomeňme si všechny, o kterých víme, pamatujme na ně, mysleme na ně, modleme se za ně a Bůh, který připravuje dobré skutky, abychom je konali, je připraví i v této oblasti.

Václav Černík (Cheb 1)


středa - 25. května Ex 22,22-26

Nezneužívej bídu druhých ke svému obohacení!

Jestliže půjčíš stříbro někomu z mého lidu, zchudlému, který je s tebou, nebudeš se k němu chovat jako lichvář, neuložíš mu úrok. (Ex 22,24)

Zákony a nařízení, která národ Izraelský dostal od Hospodina, byly směrnice, ukazující, jak se chovat a žít v zaslíbené zemi. Ve 25. verši Hospodin připomíná svému lidu, že nemá být netečný, když se jeho bližní dostává do problémů, ale má mu pomoci. Nesmí však této situace zneužívat ve svůj prospěch a vlastní obohacení. Když někomu půjčí peníze, nesmí se k němu chovat jako lichvář a chtít po něm úroky. Na více místech v Písmu toto chování Bůh zakazuje: (Dt 23,20) - „svému bratru nebudeš půjčovat na úrok, ani za stříbro ani za pokrm…“ (Lv 25,30) - „když tvůj bratr zchudne a nebude moci vedle tebe obstát, ujmeš se ho jako hosta a bude žít s tebou…“
Hospodin také upozorňuje svůj lid, že když budou přikázání dodržovat, bude jim žehnat jak v osobním životě, tak i v práci (Dt 28,1-2). Ale když nebudou jeho příkazy dodržovat, na viníky dopadne prokletí a zavržení (Dt 28, 15-16). Během staletí se však pro židovský národ stalo půjčování na vysoký úrok běžnou věcí, za kterou je ostatní národy nenáviděly. Rčení „Jsi lakomý jako žid“ se dost často používalo.
Z toho bychom si i my křesťané mohli vzít ponaučení. V dnešní době máme mnoho možností, jak někomu pomáhat v nouzi, buď přímo, nebo přes různé nadace. Je to Boží vůle. Pán Ježíš říká, že to, co jsme učinili těm nejmenším, učinili jsme Jemu.

Ferdinand Eliáš (Cheb 1)
 

čtvrtek - 26. května Př 12,17-23

Nepřidávej se k falešným pomluvám!

Nebudeš šířit falešnou pověst. Nespřáhneš se se svévolníkem, aby ses stal zlovolným svědkem. (Ex 23,1)

Zlovolný nebo lživý svědek pomáhá někomu svévolně prosazovat vlastní zájmy nespravedlivým způsobem. Bůh něco takového zakazuje. Ve starém zákoně to Hospodin připomíná na více místech. Ex 20,16: „Nevydáš proti svému bližnímu křivé svědectví.“ V Přísloví v 6. kapitole se v 19. verši píše, co Hospodin nenávidí: „Křivý svědek, který šíří lži, a ten, kdo vyvolává mezi bratry sváry.“
Bůh je svatý a spravedlivý. Chce, aby takoví byli i jeho následovníci.
Bůh také nesnáší falešné pomluvy. V dnešní době bychom mohli říct „roznášet drby“. Jak se říká: jeden něco povídal, že druhý něco slyšel, že třetí něco viděl. A my, aniž bychom si informace ověřili, posíláme je dál. Je nesmírně obtížné a nepříjemné stát se terčem pomlouvačů a čelit falešné pověsti. Těžko se proti tomu dá bránit a je to velmi zničující. Bůh před takovými věcmi svůj lid varuje. Dt 17,4: „A bude-li ti to oznámeno nebo o tom uslyšíš, dobře si to prošetříš. Je-li to jistá pravda...“
V Bibli můžeme na více místech číst o tom, jak slovo povzbuzuje, nebo naopak ubližuje, ubíjí. Přísloví 12,17-19: „Kdo šíří pravdu, hlásá spravedlnost, kdežto křivý svědek lest. Někdo tlachá, jako by probodával mečem, kdežto jazyk moudrý hojí. Pravdivé rty se zajistí navždy, kdežto jazyk zrádný na okamžik.“ 
Modleme se za moudrost, abychom se uměli podobným nešvarům jazyka vyhnout, a abychom poznali, jak být ve správnou chvíli zdrženliví v řeči. Občas s tím máme problémy.

Ferdinand Eliáš (Cheb 1)


pátek - 27. května Nu 13,25-33

Nepodlehni většině, pokud páchá zlo!

Nepřidáš se k většině, páchá-li zlo. Nebudeš vypovídat ve sporu s ohledem na většinu a převracet právo. (Ex 23,2)

Kdo by neznal sílu tlaku okolí. Ve škole učitel položí otázku, většina se hlásí k určité odpovědi a ten, kdo si myslí opak, váhá, jestli přece jen také nezvednout ruku, když se hlásí téměř všichni ostatní.
Můžeme se ocitnout v pokušení přidat se k většině, když dělá zlo (přidat se k pomlouvajícím kolegu, vedoucího, k nepěkným řečem o manželovi, manželce, k odsuzování určitého etnika, šikanování…). Není jednoduché zůstat mimo, stát proti ostatním, být pro ně „zlým svědomím“, že nejednají dobře.
Čemu věří většina, co dělá většina, z toho se často stane norma toho, čemu se říká „normální“, přijatelné. Nemusí to tak ale být… Bůh nás vyzývá, abychom měli odvahu stát na tom, co je spravedlivé, dobré. Chce, abychom znali Jeho normy a stáli na nich.
Jozue a Káleb stáli také pod tlakem, sami proti ostatním zvědům, kteří Izraeli pohaněli zaslíbenou zemi, a pak také proti celému národu. Ale nepodlehli, protože „byli jiného ducha.“ (Nu 14,24) Důvěřovali Bohu, spolehli se na Jeho zaslíbení.
Vyprošujme si sílu obstát v tlaku okolí, zůstat pevní v tom, co je dobré. Co je dobré podle Boha, Jeho slova. Prosme o milost, aby náš postoj a slova mohly být pro druhé svědectvím a světlem o něčem lepším, než co sami znají, o Bohu, který je dobrý.

David Sláma (Cheb 1)

sobota - 28. května 1Kr 21,17-20

Chraň se jakéhokoliv podvodu!

Nebudeš převracet právo ubožáka v jeho sporu. Buď dalek každého podvodu; nepřipustíš, aby byl zabit nevinný a spravedlivý, neboť svévolníka neospravedlním. (Ex 23,6-7)

Achab velmi toužil získat Nábotovu vinici. Když mu ji Nábot nechtěl prodat, protože to bylo jeho dědictví po otcích, Jezábel vymyslela podvod, kterým ji Achabovi získala. Za cenu vraždy Nábota (1Kr 21,1-20).
Podvodu se můžeme dopustit i ne tak hrubým způsobem jako Jezábel a Achab. Podvod je klam. Je to pokušení nějakou zkratkou získat to, co nemáme (protože na to nemáme prostředky, nebo protože to nemůžeme mít, nechceme si něco odříct…). Tak můžeme podvádět ve škole, když opíšeme výsledky testu, vydáváme za svou práci někoho jiného…
Podvádět můžeme svého partnera v manželství.
Je možné podvádět bratry a sestry ve sboru - když máme nějaký skrytý úmysl, kterého chceme dosáhnout, ale neřekneme o něm (chceme se obohatit, získat vliv…2K 4,1-2; 12,16-18), když se před druhými přetvařujeme (že nemáme žádný problém, když to není pravda), jsme vůči nim neupřímní.
Klamat můžeme i sami sebe. Když si tolikrát opakujeme lež, až se pro nás stane pravdou. Když sami sebe přesvědčíme o tom, že jsme v pořádku, když nejsme.
Lékem proti tomu, abychom chtěli něco získat podvodem, je zdrženlivost, ovoce Ducha. Také píle a vděčnost za to, co máme, co nám Bůh dává.
Bůh nás povzbuzuje a vyzývá k poctivosti, upřímnosti a pravdivosti. Máme být upřímní k sobě i druhým - mluvit pravdu, protože přece patříme k sobě, do jednoho Těla, církve Pána Ježíše (Ef 4,25).
Je něco, v čem klamu Boha, druhé nebo sebe?
Nechejme se prozkoumat Duchem Svatým, prosme za odpuštění, za milost být pravdiví.

David Sláma (Cheb 1)

neděle - 29. května Dt 16,18-20

Chraň se úplatku, který křiví spravedlnost

Nebudeš brát úplatek, neboť úplatek oslepuje i ty, kdo mají oči otevřené, a vede k překrucování záležitostí spravedlivých. (Ex 23,8) 

Bůh je spravedlivý a chce, abychom i my jednali spravedlivě. Ví o naší náchylnosti nechat se ovlivnit touhou po penězích, nebo i touhou po uznání natolik, až bychom byli ochotní hájit nespravedlnost proti právu. Přemýšlím, jestli úplatkem kromě peněz nemůže být i lichocení a pochlebování.
Pokud jsme v pozici, kdy rozhodujeme spory, dejme si pozor na úplatky. Když rozhodujeme jako rodiče spory mezi dětmi, snažme se být féroví a nenadržovat svému oblíbenci. Když máme rozhodovat spory ve sboru, nepřikloňme se k tomu, kdo je nám sympatičtější, k tomu, kdo toho pro nás nebo pro sbor už tolik udělal, kdo nám lichotí, kdo slibuje, že když budeme s ním, tak nám z toho bude plynout nějaká výhoda, podpora… (1Tm 5,17-20).
Potřebujeme k tomu odvahu, abychom jednali správně, abychom nepodlehli tlaku. Vyprošujme si ji do Boha.
Sami také neuplácejme druhé. A nesnažme se ani uplácet Boha - nabídkami, že už budeme poslušní, že budeme žít, jak chce, že Mu dáme desátky…, když nám pomůže, požehná. Bůh se nedá koupit.

David Sláma (Cheb 1)

pondělí - 30. května 1S 13,8-14

Lid neunesl dlouhou nepřítomnost Mojžíše. 

Když lid viděl, že Mojžíš dlouho nesestupuje z hory, shromáždil se k Áronovi a naléhali na něho: „Vstaň a udělej nám boha, který by šel před námi. Vždyť nevíme, co se stalo s Mojžíšem, s tím člověkem, který nás vyvedl z egyptské země.“ (Ex 32,1)

Co spojuje příběh Izraele pod Sinajem a Saula v Gilgálu? V obou případech hrála roli netrpělivost. Netrpělivost způsobila nedůvěru a vedla ke špatným rozhodnutím, k hříchu, který měl neblahé následky.
Mojžíš byl na hoře téměř 40 dní a lidé začali být netrpěliví. Neměli informace o Mojžíšovi, který je před Bohem zastupoval, a nevěděli, co bude dál. Snad čekali dřívější příchod? Snad zapomněli na Mojžíšova slova, aby počkali na jeho návrat? Rozhodli se jednat, vzali situaci do svých rukou. Správně šli nejprve za Aronem, jenže se s ním nechtěli radit, měli svůj plán řešení. Silně na něj naléhali (shromáždili se proti němu ČSP). Žádali, aby udělal „náhradního“ boha, aby byla cítit jeho přítomnost, aby nezůstali sami. Nedivme se, konali tak, jak byli zvyklí z Egypta. Bůh musí být hmatatelně zobrazen ve formě bůžka či modly, aby ho mohli uctívat. Totálně selhali pod vlivem emocí, netrpělivosti a obav, vrátili se do svého starého způsobu uvažování, vlastně do své staré hříšné přirozenosti. 
Jasně vidíme, jak snadno nás netrpělivost může svést k vlastnímu jednání. Přestaneme důvěřovat, přestaneme zkoumat, přestaneme se modlit a opustí nás pokoj. Podobně jako Abraham se Sárou nesetrvali v důvěře a vytouženého potomka se snažili zajistit si vlastní cestou. 
Chce to odvahu a vytrvalost setrvat v důvěře Bohu, i když se právě nic neděje, a potlačit pokušení vzít to do vlastních rukou. Buďte tedy trpěliví, bratři, až do příchodu Páně (Jk 5,7).

Jiří Marek (Ostrava)


úterý - 31. května Ex 32,2-8

Izraelité se klaněli výtvoru svých rukou. 

On je od nich vzal, připravil formu a odlil z toho sochu býčka. A oni řekli: „To je tvůj bůh, Izraeli, který tě vyvedl z egyptské země.“ (Ex 32,4)

Stalo se něco nepředstavitelného. Před 40 dny Mojžíš Izraelce posvětil, aby uzavřeli smlouvu s Hospodinem. Lid tehdy viděl působení Boží moci na Sinaji a bál se Hospodina. Teď však uctívá sochu zlatého telete. Dokonce mají tu drzost říkat, že to je jejich bůh. Vrcholem jejich hříchu jsou potom nevázané hry, tedy jakési pohanské orgie. To je rychlý sešup!
Jakou roli zde sehrál Aron? Pravděpodobně se snažil o zdržování. Myslel si, že sbírka zlata bude překážkou, ale lid jednal rychle. Áron si možná myslel, že zlatá socha neuškodí apod. Jenže se to velmi rychle a totálně zvrhlo. Ani se nedivím hodnocení v dalších verších: „Brzy uhnuli z cesty, kterou jsem jim přikázal,“ (Ex 32,8) a dále „co ti udělal tento lid, že jsi naň uvedl tak veliký hřích?“ (Ex 32,21) Opět si připomeňme, že Izraelci jednali podle zvyků z Egypta. Tam se uctívali bůžci, modly se zvířecí podobou. 
Sejít z dobré cesty se dá velmi rychle, často dříve než za 40 dní. Vzpomeňme si na učedníky po společné večeři nebo na Petra, který si byl jist, že Pána nezapře. Stačilo několik hodin a vše bylo jinak. Upřímně, vzpomeňme si i na sebe, na svoje selhání a pády. Pokušení a nebezpečí přichází denně. Pokud nebudeme duchovně ostražití, můžeme podobně sejít z cesty a začít uctívat „výtvory svých rukou“ namísto živého Boha. Bděte a modlete se, abyste neupadli do pokušení (Mt 26,41). 

Jiří Marek (Ostrava)

středa - 1. června Ex 32,9-14

Hospodin vyslyšel Mojžíšovu přímluvu.

Rozpomeň se na Abrahama, na Izáka a na Izraele, své služebníky, kterým jsi sám při sobě přísahal a vyhlásil: „Rozmnožím vaše potomstvo jako nebeské hvězdy a celou tuto zemi, jak jsem řekl, dám vašemu potomstvu, aby ji navěky mělo v dědictví.“ Hospodin se dal pohnout k lítosti nad zlem, o němž mluvil, že je dopustí na svůj lid. (Ex 32,13-14)

Někteří tuto část označují také jako Mojžíšovu zkoušku. Proč? Hospodin řekl Mojžíšovi, co se stalo v táboře a jak hrozný je jejich hřích. Tento lid je „tvrdé šíje“, tvrdohlavý a neposlušný. Bůh také navrhl své řešení: lid potrestá, doslova s ním skoncuje a z Mojžíše vytvoří nový národ. A tady je ta zkouška. Jak Mojžíš zareaguje? Projeví se jako přímluvce? Bude bojovat za svůj lid, bude prosit za odpuštění? Anebo zneužije své privilegované postavení a využije Boží nabídku? 
Určitě to nebylo jednoduché rozhodnutí. Ale Mojžíš už opakovaně poznal Boží moc i milost. Věděl, že Bůh je milosrdný a že se může přimlouvat. Nebylo mu jedno, co bude s jeho národem. Mojžíš ihned vstoupil do role Přímluvce. Správně použil své postavení a možnosti. Pane, upusť od zlého, dej se pohnout, rozpomeň se na praotce apod. (v.13). Bůh musel mít radost z Mojžíšova postoje a přislíbil možnost obnovy a nápravy. 
O mnoho staletí později apoštol Pavel radil Timoteovi, aby se církev přimlouvala za všechny lidi, včetně neoblíbených vládců (1Tm 2,1-4). Ano, jako věřící máme výsadu přímluvné modlitby. Je to mnohem lepší cesta, než rozpitvávat cizí selhání a kritizovat. Nezapomeňme také, že i Ježíš se za nás přimlouvá (Ř 8,34).

Jiří Marek (Ostrava)

čtvrtek - 2. června Ex 32,30-35

Mojžíš chce přinést nejvyšší oběť za svůj národ.

Mojžíš se tedy vrátil k Hospodinu a řekl: „Ach, tento lid se dopustil velikého hříchu, udělali si zlatého boha. Můžeš jim ten hřích ještě odpustit? Ne-li, vymaž mě ze své knihy, kterou píšeš!“ (Ex 32,31-32)

Včera jsme viděli, jak Mojžíš vstoupil do role Přímluvce. Chce vystoupit znovu k Bohu a za lid se přimlouvat, doslova získat usmíření. Mojžíš nic nezakrývá, jasně vyznává, že se dopustili velikého hříchu. Vždyť porušili 1. a 2. přikázání. Upřímně to vyznává také před Bohem. Vyznání našich vin je základní podmínkou pro odpuštění, smíření. Nikdo nemůže svůj hřích bagatelizovat a lehkověrně se dovolávat Boží milosti. Bůh je sice milosrdný, ale je také spravedlivý a svatý. A také víme, že hřích je vážný problém, který má své následky. Proto si připomeňme slova apoštola Jana: „Říkáme-li, že jsme bez hříchu, klameme sami sebe a pravda v nás není. Jestliže vyznáváme své hříchy, on je tak věrný a spravedlivý, že nám hříchy odpouští a očišťuje nás od každé nepravosti.“ (1J 1,8-9)
Dále vidíme, že Mojžíš je ochoten obětovat i svůj život. Proč? Protože je pokorný, miluje svůj národ, je prostředníkem mezi lidem a Bohem a také ví, že platí princip zástupné oběti. Bůh však jeho život nežádá, potrestá jen ty, kteří zhřešili, a pro Mojžíše má další úkoly. I tak vnímáme, že Mojžíš je předobrazem Krista. Avšak jedině Ježíš Kristus je Vykupitel, dokonalá zástupná oběť ke smíření s Bohem. Je totiž jeden Bůh a jeden prostředník mezi Bohem a lidmi, člověk Kristus Ježíš, který dal sám sebe jako výkupné za všechny, jako svědectví v určený čas (1Tm 2,5-6). 

Jiří Marek (Ostrava)

pátek - 3. června Ex 33,12-23

Boží přítomnost je nadevše.

Mojžíš mu řekl: „Kdyby s námi neměla být tvá přítomnost, pak nás odtud nevyváděj! Podle čeho jiného by se poznalo, že jsem u tebe našel milost já i tvůj lid, ne-li podle toho, že s námi půjdeš; tím budeme odlišeni, já i tvůj lid, od každého lidu na tváři země.“ (Ex 33,15-16)

V 33. kapitole se nám ukazují hrozné následky Izraelova hříchu. Bůh nemůže být uprostřed svého lidu (v.3) a Mojžíš postavil stan setkávání mimo tábor (v.7). Jediný Mojžíš se setkával s Bohem osobně a prožíval požehnání z Boží přítomnosti. O tohle ostatní přišli, Bůh původně chtěl být uprostřed svého lidu. Mojžíš si uvědomil ten obrovský dopad a propastný rozdíl. Zažil Boží přítomnost a již více nechtěl putovat bez ní, bez Boha. Proto říká: „Když s námi nepůjdeš přímo ty sám, jakou máme šanci dojít cíle? Kdybys ty (tvá sláva, přítomnost) neměl jít s námi, nebyl při nás, tak nemá cenu odcházet a jít dál!“ Podobně to viděl i král David, po svém hříchu s Batšebou: „Nevyháněj mě ze své přítomnosti, svého svatého Ducha neber mi! Navrať mi radost ze své spásy.“ (Ž 51,13-14, B21).
I my si můžeme položit otázku, čím nahradíme Boží přítomnost? Ničím jiným! Žádné jiné požehnání nenahradí požehnání Boží přítomnosti! Mluvil o tom také Ježíš: „Hledejte především jeho království a spravedlnost, a všechno ostatní vám bude přidáno.“ (Mt 6,33) Z vlastní zkušenosti víme, že se nám nabízí různá vezdejší lákadla, potěšení a benefity, ale nic se nevyrovná Boží přítomnosti v našem životě, v našem srdci. Ježíš nám dává svůj pokoj, radost a lásku. Nenechme se o Boží přítomnost připravit.

Jiří Marek (Ostrava) 

sobota - 4. června Ex 34,1-9

Hospodin milostivý i trestající.

Hospodin prošel kolem něho a zavolal: Hospodin, Hospodin, Bůh soucitný a milostivý, pomalý k hněvu, hojný v milosrdenství a věrnosti, zachovává milosrdenství tisícům, snímá vinu, přestoupení a hřích, jistě však nenechá viníka bez trestu, navštěvuje s trestem vinu otců na synech i na synech synů, na třetí i čtvrté generaci. (Ex 34,6-7;ČSP) 

Při svém hodnocení často uvažujeme buď a nebo, černá nebo bílá. Těžko se nám připouští možná oboustrannost v závislosti na podmínkách. Boží svědectví však vykresluje Boha jako milostivého i trestajícího. Obojí je součástí Božího charakteru a jedno neumenšuje (nevylučuje) druhé. 
Bůh vždy vidí hřích a je proti němu. Jako zastánce spravedlnosti a práva je připraven zjednat nápravu či odplatu. Ale zároveň není prchlivý a dává prostor pro lidské pokání, vyznávání hříchů. A pokud člověk projeví lítost, pak Bůh jedná milostivě a odpouští. 
Ježíš vyprávěl příběh o farizeovi a celníkovi (L 18,9-14). Oba se modlili k Bohu, ale jen jeden došel odpuštění a záchrany, ten druhý si „vysloužil“ odsouzení a trest. Co o tom rozhodlo? Postoj jejich srdce. Jeden byl ochotný uznat své viny, a druhý nikoliv, dokonce se považoval za spravedlivého. Takže Bůh je plný milosrdenství pro ty, kdo vidí svůj hřích a pláčou nad ním. A ve stejné chvíli je Bůh trestající, stíhající vinu těch, kteří jsou sebevědomí, pyšní, kdo zůstávají ve svém hříchu. 
Nikdo z nás není dokonalý, bez sklonu hřešit. Ale v podstatě se rozlišujeme tím, jak s naší vinou naložíme. Bez pokání není odpuštění. Pán je milostivý, tzn. zcela odpouští těm, kdo vyznají své viny. Takového dobrého Boha máme, nepřestaňme mu důvěřovat. 

Jiří Marek (Ostrava)

neděle - 5. června Ex 34,10-26

Hospodin znovu uzavírá s Izraelem smlouvu. 

Hospodin odpověděl: „Hle, uzavírám s vámi smlouvu. Před veškerým tvým lidem učiním podivuhodné věci, jaké nebyly stvořeny na celé zemi ani mezi všemi pronárody. Všechen lid, uprostřed něhož jsi, uvidí Hospodinovo dílo; neboť to, co já s tebou učiním, bude vzbuzovat bázeň.“ (Ex 34,10)

Mojžíš udělal vše podle pokynů a Bůh se s ním setkal na hoře. Možná měl Mojžíš ještě obavy, proto dostal svědectví o Boží milosti. To zaznělo i s ohledem na budoucnost. Bůh věděl, že Izrael bude opakovaně selhávat, ale už nyní vyhlašuje svoji vlastnost, charakteristiku odpuštění a milosti a na druhé straně spravedlivého trestu za hřích. I později se další biblické postavy po selhání odvolávali na „zjevení“ o Boží milosti. 
Bůh ve své milosti s Izraelem uzavírá znovu smlouvu, resp. smlouvu obnovuje. Přesto všechno, jak velmi selhali, On nabízí smlouvu a naplnění daných zaslíbení. Ale nic není automaticky, smlouva má své podmínky: dbát Božích příkazů, neuctívat jiné bohy, neuzavírat jiné smlouvy, nevytvářet modly a slavit svátky dle Božích nařízení. Znovuuzavření smlouvy s Izraelem je jasným důkazem Božího milosrdenství. 
Ovšem ani pak nebyla smlouva dodržována. Lid opakovaně selhával. Nějaké řešení? Už žádnou smlouvu a nechat člověka svému osudu? Ani náhodou! Bůh v Ježíši Kristu dal Novou smlouvu, zpečetěnou Kristovou krví. I když Pán Bůh věděl, jak jsme „prohnilí“ hříchem, nevzdal a nevzdává to s námi. Stále můžeme zakoušet, že Bůh je bohem obnovy a dává milost „nového začátku“. Selhal(a) jsi? Máš za sebou duchovní prohru či pád? Nezoufej, v Kristu můžeš najít odpuštění a obnovu. Toto vám píšu, děti moje, abyste nehřešili. Avšak zhřeší-li kdo, máme u Otce přímluvce, Ježíše Krista spravedlivého. On je smírnou obětí za naše hříchy (1J 2,1-2).

Jiří Marek (Ostrava)

pondělí - 6. června Svatodušní pondělí 1P 2,1-16

Svobodní 

Hospodin promluvil k Mojžíšovi: „Mluv k Izraelcům a řekni jim: Já jsem Hospodin, váš Bůh. Nesmíte jednat po způsobu egyptské země, v níž jste sídlili, ani po způsobu kenaanské země, do které vás vedu. Nebudete se řídit jejich zvyklostmi. Budete jednat podle mých řádů a dbát na má nařízení; jimi se budete řídit, neboť já jsem Hospodin, váš Bůh. Budete dbát na moje nařízení a na moje řády. Člověk, který podle nich bude jednat, bude z nich žít. Já jsem Hospodin.“ (Lv 18.1-5)

Kniha Leviticus nepatří ke křesťanským bestselerům. Název odkazuje ke kněžskému kmenu Levi a k pravidlům pro ně. Zdá se nám, že to všechno už je pasé. Ale třetí kniha Tóry, která nese název Va-jikra (A zavolal, podle Lv 1,1) není žádná kuchařka.
Klíčem k porozumění centrální části označované jako Zákon svatosti (kap.17-26) je Hospodinův výrok: „Já jsem Hospodin, váš Bůh.“ Je podstatou nejdůležitější starozákonní události - vyvedení Izraele z Egypta. „Vezmu si vás za lid a budu vám Bohem.“ (Ex 6,7) Ujal jsem se vás, vaše životy jsou spojeny se mnou. To jsem já, kdo vás vyvedl z Egypta. Na jejich bozích nejste závislí, nemají nad vámi moc. Není divu, že židovská tradice zařadila na šabat během Pesachu ke čtení v synagogách jeden z pěti svátečních svitků - Píseň písní. Považuje ji za alegorii vztahu Boha a Izraele. Během Pesachu se čte jako připomínka toho, že vysvobozením z Egypta Bůh projevil svou lásku k Izraeli a přiznal se k němu, jako se ženich přiznává ke své nevěstě. Je podobenstvím, které vyjadřuje hloubku Božího vztahu ke společenství Izraele. To všechno ostatní z toho vyplývá. Vyvedením z Egypta tvoří Bůh nové společenství, které spojuje stejná, společně prožitá zkušenost s Ním. Společenství těch, kdo spoléhají na Něj. Od této chvíle je „naším“ Bohem. A my jsme Jeho. To není samozřejmost. Pokračovat v tom, co bylo, je pohrdnutím Hospodinovou záchranou. Tomu, kdo patří Hospodinu, „kdo má Ducha Kristova,“ je praxe Egypta vnitřně cizí, lhostejná. Jede na jiné vlně. Nese jiné ovoce. Odříct si něco v lásce není těžké. „Mé jho netlačí. Ti, kdo se dají vést Duchem Božím, jsou synové Boží. Nepřijali jste přece Ducha otroctví, abyste opět propadli strachu, nýbrž přijali jste Ducha synovství, v němž voláme: Abba, Otče!“ (Ř 8,14-15) Žijte jako svobodní!

Petr Mrázek (Vsetín)

úterý - 7. června Kol 3.1-17 

Svatí 

Hospodin promluvil k Mojžíšovi: „Mluv k celé pospolitosti Izraelců a řekni jim: Buďte svatí, neboť já Hospodin, váš Bůh, jsem svatý. „ (Lv 19,1-2)

Devatenáctou kapitolou začíná týdenní oddíl Tóry (paraša) Kedošim-Svatí (19,1-20,27). Židovskou tradicí je považována za duchovní střed a vrchol Tóry. 
Obecně je svatost vnímána jako oddělenost, výjimečnost, něco, co vyžaduje nadstandardní úsilí, na co každý nemá. Výjimečnost v sobě skrývá i pokušení. Je možné být jako Bůh? O jaké svatosti mluví Hospodin? Cílem Hospodinova vyvedení z Egypta je společenství s Ním. „Vezmu si vás za lid a budu vám Bohem.“ (Ex 6,7) Budete svatí pro mne, abyste byli moji. Svatost není vlastnost, svatost je vztah. Svatost nevypovídá o našich kvalitách, ale o naší příslušnosti. Být součástí královské rodiny. To je přítomnost. Doc. Jiří Beneš ve sborníku Otevřené dveře říká: „Hospodinův výrok je vyjádřen oznamovacím, nikoli rozkazovacím způsobem. „Svatí jste, protože jsem svatý já, Hospodin Bůh váš.“ A najednou nám dávají smysl Ježíšova Blahoslavenství, Kázání na hoře, Jeho slova o vinném kmeni a ratolestech, o zůstávání v Bohu: „Ne vy jste vyvolili mne, ale já jsem vyvolil vás a ustanovil jsem vás, abyste šli a nesli ovoce a vaše ovoce aby zůstalo.“ (J 15,16) „Ale vy jste rod vyvolený, královské kněžstvo, národ svatý, lid dobytý, abyste zvěstovali ctnosti toho, kterýž vás povolal ze tmy v předivné světlo své.“ (1Pt 2,9) Už to není parketa pro naše ambiciózní já. Svatost není krkolomné cvičení, kde jen ti nejlepší splní kritéria. Svatí jsou ti, kterých se Hospodin ujal. Ovocem svatosti je pokora. Nebo je nám ještě pořád bližší modlitba farizeova? „‚Bože, děkuji ti, že nejsem jako ostatní lidé.“ Tím nejkrásnějším hymnem naší svatosti je Ježíšova velekněžská modlitba: „Nejsou ze světa, jako ani já nejsem ze světa. Posvěť je pravdou; tvoje slovo je pravda. Jako ty jsi mne poslal do světa, tak i já jsem je poslal do světa. Sám sebe za ně posvěcuji, aby i oni byli vpravdě posvěceni. Neprosím však jen za ně, ale i za ty, kteří skrze jejich slovo ve mne uvěří.“ (J 17,16-20)

Petr Mrázek (Vsetín)

středa - 8. června Ef 4,1-7,15-24 

Podobní 

Hospodin promluvil k Mojžíšovi: „Mluv k celé pospolitosti Izraelců a řekni jim: Buďte svatí, neboť já Hospodin, váš Bůh, jsem svatý. Každý měj v úctě svou matku a svého otce. Dbejte na mé dny odpočinku. Já jsem Hospodin, váš Bůh. Neobracejte se k bůžkům a neodlévejte si sochy bohů. Já jsem Hospodin, váš Bůh.“ (Lv 19,1-4)
 
Vstupní část (v.1-4), která je jádrem celého oddílu, pokračuje po výroku o svatosti (2b) něčím, co připomíná zkratku Desatera. Jeden z tzv. Murphyho zákonů říká, že „když nemáte po ruce nic jiného než kladivo, připadá vám všechno jako hřebík. S „naší“ svatostí je to podobné. Vnímání svatosti jako výkonu nás nutí ji dosahovat. Není divu, že Desatero rozvinuté ve zbytku kapitoly vidíme jako cestu ke svatosti. Odtud už je jenom krok k rovnítku mezi svatostí a morálkou. V historii církve nic neobvyklého. Jenže „naše“ svatost je Hospodinovým vztahem k nám, důsledkem Jeho milosti a lásky. Jde o sounáležitost s Hospodinem Naznačuje to i další část (v. 5-8): „Obětujte tak, aby ve vás našel zalíbení.“ Vstupní část předznamenává a určuje všechno, co následuje. Připomíná událost stvoření a Boží záměr s člověkem: „Učiňme člověka, aby byl naším obrazem podle naší podoby.“ (Gn 1,26) S Jóbem máme slyšet: „Kde jsi byl, když jsem zakládal zemi?“ (Jb 38,4) Připomenutí toho, že Bůh je naším Stvořitelem a Jeho záměru s námi, je pro uvědomění si svatosti jako Božího vztahu k nám zásadní. Muž a žena, otec a matka zpřítomňují trvající Hospodinův záměr s člověkem. Tak jako u šabatu nejde o pořadové číslo dne ani o odpočinek, ale o to mít Hospodina před očima, tak i otec a matka jsou víc než články biologické kontinuity, bez ohledu na jejich kvality. Hospodinovi svatí mají před očima Hospodinova znamení, která jim připomínají Jeho jednání a záměr. Naše svatost - „abyste byli moji“ - je Jeho záměrem od prvopočátku. Nesení Boží podoby, zrcadlení Boha je přirozeným důsledkem spojení s Ním. Je ovocem přijaté svatosti. Je pravou úctou. „Svatí jste, protože jsem svatý já, Hospodin Bůh váš.“ Já jsem vaším Stvořitelem, vaším Otcem. Svatí, Jeho děti, nesou Jeho podobu, Jeho rukopis.

Petr Mrázek (Vsetín)

čtvrtek - 9. června Řím 12 

Spojeni

Až budete obětovat Hospodinu hod oběti pokojné, obětujte jej tak, aby ve vás našel zalíbení. (Lv 19,5) 

Oběť vnímáme jako pokutu, vyrovnání, smírčí akt, v lepším případě i jako dar. Ale vzpomínáte na Kaina a Ábela? Oba přicházejí před Hospodina s tím, co je reprezentuje. Příčinou rozdílné Hospodinovy reakce není obětní dar, ale to, co je lidským očím skryto.
(Také to poznáte, když vám někdo něco dává, ne?) Je to jakási chvíle pravdy, odhalení. „Což nepřijmu i tebe, budeš-li konat dobro?“ (Gn 3,7) Známe žalmistovo: „Bože, zkoumej mě, ty znáš mé srdce, hleď, zda jsem nesešel na cestu trápení, a po cestě věčnosti mě veď!“ (Ž 139,23-24) I apoštolovo: „Nechť každý sám sebe zkoumá, než tento chléb jí a z tohoto kalicha pije.“ (1Kor 11,28) Ta bázeň k tomu patří. Obětování je společenství, společné stolování, jehož středem je Bůh ve své jedinečnosti, svrchovanosti i milosrdenství. Společenství bez překážek. Čas předstupování před Hospodina, čas společenství s Ním. „Prostíráš mi stůl.“ „Blaze těm, kdo jsou pozváni na svatbu Beránkovu.“ Obětování je otevírání se před Bohem a Bohu. Sebepřinášení. Abrahám v Izákovi přináší Bohu sám sebe. A Hospodin v něm nalezl zalíbení. Svatost je vztah, propojení s Hospodinem. Žárovka svítí, když se obvod propojí. Obětování není úřední akt ani magie. Obětování, sebepřinášení a svatost jsou spojené nádoby. Zůstávání v Jeho posvěcující blízkosti. Svatost je podíl na Hospodinově přítomnosti. Na nesení Boží podoby. I tehdy, když se Bůh „nedívá“. Hospodina si nejde koupit „větším býkem“. Nepředstíraná pokora je víc než dokonalost. Ježíšův příběh o milosrdném Samařanu, začíná otázkou zákoníka: „Mistře, co mám dělat, abych měl podíl na věčném životě?“ Ta otázka míří do černého. Paraša Kedošim-Svatí ukazuje podstatu svatosti. Podíl na věčném životě mají ti, kdo nesou ovoce svatosti. Sebepřinášení je díkůvzdání (eucharistie) uskutečňované v našem každodenním životě. Bohoslužba všedního dne.

Petr Mrázek (Vsetín)

pátek - 10. června Gal 5,1-7,13-26

Milující

Nebudete krást ani obelhávat a podvádět svého bližního. Nebudete křivě přísahat v mém jménu, sice znesvětíš jméno svého Boha...Nebudeš utiskovat a odírat svého druha...slepému nepoložíš do cesty překážku. .Nebudeš nadržovat nemajetnému ani brát ohled na mocného. Nebudeš ve svém srdci chovat nenávist ke svému bratru,... ale budeš milovat svého bližního jako sebe samého. Já jsem Hospodin.“ (Lv 19,11-18)

Desatero jako rázné, po sobě následující povely do „praktického života“ se sice k obrazu člověkem dosahované „svatosti“ dobře hodí, ale taková „svatost“ je vlastně protimluvem. Zaměňuje příčinu a následek. Je to Hospodinova volba. První část paraši Svatí (19.kap) tvoří opakující se Hospodinova prohlášení „Já jsem Hospodin, váš Bůh“, kterými prolínají části rozvinutého Desatera a tvoří tak spolu souvislý text. A najednou máme před sebou ne deset, ale jen jedno „přikázání“. Nestačí odfajfkovat jedno po druhém. Strom se nestane jabloní tím, že na něj navěšíme jablka. Setkání s Bohem proměňuje. Zákon svatosti je zákonem akce a reakce. Kdo skutečně patří Hospodinu, je strom, který nese ovoce Hospodinovy proměny. Vnímá druhé očima svého přijetí Bohem. Otočeno: podle toho se pozná, jestli Hospodin skutečně vstoupil do tvého života. Proto to Ježíšovo: „Slyšeli jste, že bylo řečeno otcům.. Já však vám pravím...“ To „Budeš milovat svého bližního jako sebe samého“ z Ježíšova rozhovoru se zákoníkem (Mk 12,18-34) a z podobenství o milosrdném Samařanu (L 10) míří dál: „Kdo nemiluje svého bratra, kterého vidí, nemůže milovat Boha, kterého nevidí.“ (1J 4,20). Desatero bývá označováno za základ morálky. Morálka každé společnosti je ale účelová. Desatero je indikátor našeho vztahu k Bohu. Znesvětit, zneuctít Boží jméno, popřít svým jednáním Boží svrchovanost může falešná přísaha, ale i vztah k bližnímu. Miluj svého bližního jako tebe miluje Bůh. Bůh miluje tvého bližního stejně jako tebe. Svatost nás vztahuje ke Stvořiteli, působí vděčnost, která nese ovoce. Odpovědí, opětováním Boží lásky, je naplňování Jeho vůle, směřování k souladu s Ním Opakem je odloučení od Boha, hřích. Podobenství o dvou dlužnících (Mt 18,21-35, Lk 7,36nn) i podobenství o milosrdném Samařanu vyzývají, abych vztah, který má Bůh ke mně, přenesl do vztahu k jiným. Když Bůh nezmění naše srdce, tak sotva.

Petr Mrázek (Vsetín)

sobota - 11. června 1J 4,7-21

Oddaní 
 
Já jsem Hospodin, váš Bůh. Nesmíte jednat po způsobu egyptské země, v níž jste sídlili, ani po způsobu kenaanské země, do které vás vedu. (Lv 18,2-3)

„Svatí jste, protože jsem svatý já, Hospodin, Bůh váš.“ Hospodinovo prohlášení znamená zásadní změnu. Tak jako se zavřela voda nad egyptskými pronásledovateli, má se zavřít i nad praktikami uctívání jejich bohů, které zrcadlí falešnou „zbožnost“ i charakter těch božstev. Hospodin není jako jiní bohové. „Já jsem Hospodin, váš Bůh.“ Pokračovat v tom, co bylo, znamená znevážit Toho, který je z Egypta vyvedl, obrátit se k Hospodinu zády. Sahání po alternativě popírá dosavadní vztah. Nelze hrát ani dvojí hru, obejít živého Boha jako Aron s teletem (Ex 32) nebo Saul s věštkyní (1Sam 28). Možná právě to charakterizuje svatost. Svatými nás dělá tento vzájemný vztah. Je to jako láska. Kdo se s Ním nesetká, těžko pochopí. Je to jako vztah muže a ženy. Nestojí na oboustranné dokonalosti. Možná, že to správné slovo pro svatost je oddanost. Hospodin není jako jiní bohové. Jedna z těch věcí, proč je výjimečný, je to, že o nás stojí.
Spojuje nás s Ním důvěra, víra, odevzdání. On zůstává věrný, dokonce i když my jsme nevěrní. Oddanost nevylučuje, ale zahrnuje. Svatými nás dělá Jeho vztah k nám. Svatí, to je takové naše příjmení. Jako třeba Kristián Svatý. Nebo také Kristián Boží. (Svatý nebo Boží, to je totéž). Nádherným hymnem, chvalozpěvem je 1.list Janův. (Stojí za přečtení celý právě v kontextu Lv19.) „Každý, kdo věří, že Ježíš je Kristus, je zrozen z Boha; a kdo má rád otce, má rád i jeho dítě. Podle toho poznáváme, že milujeme Boží děti, když milujeme Boha a jeho přikázání zachováváme. V tom je totiž láska k Bohu, že zachováváme jeho přikázání; a jeho přikázání nejsou těžká, neboť kdo se narodil z Boha, přemáhá svět. A to vítězství, které přemohlo svět, je naše víra. Kdo jiný přemáhá svět, ne-li ten, kdo věří, že Ježíš je Syn Boží? .. Kdo věří v Syna Božího, má to svědectví v sobě.“ (1J 5,1-5,10) 

Petr Mrázek (Vsetín)

neděle - 12. června Řím 8, 1-17,26-39 

Proměnění 

Nedopustíte se bezpráví při soudu, při měření, vážení a odměřování. Budete mít poctivé váhy, poctivá závaží, poctivé míry velké i malé. Já jsem Hospodin, váš Bůh, já jsem vás vyvedl z egyptské země. Proto dbejte na všechna má nařízení a všechny mé řády dodržujte. Já jsem Hospodin. (Lv 19, 35-37)

Kdysi mívali řemeslničtí mistři na svých domech domovní znamení, podle kterých každý poznal, jakému řemeslu se věnují. Jestli dobře nebo špatně, jestli jsou poctiví nebo šidí, to už se z toho poznat nedalo. To se poznalo takříkajíc „po ovoci". Do štítu si může dát každý, co chce. Ve svých domech dávají Židé na rám dveří tzv. mezuzy, malé schránky, ve kterých je svinutý pergamen s nejvýznamnější částí Šema Jisra'el: „Slyš, Izraeli, Hospodin je náš Bůh, Hospodin jediný. Budeš milovat Hospodina, svého Boha, celým svým srdcem a celou svou duší a celou svou silou. A tato slova, která ti dnes přikazuji, budeš mít v srdci.“ (Dt 6,4-9) Schránka bez svitku je bezcenná. Ani poctivé váhy nestačí, záleží na tom, jak se s nimi zachází (v35). Ani morálka založená na poslušnosti nestačí. Oddíl Tóry Svatí, vrchol Tóry, čteme v týdnu po židovském svátku Šavuot a našich Svatodušních svátcích. Svátek připomíná darování Zákona na Sinaji. Vyvedení z Egypta je jen začátkem Hospodinova záměru se syny Izraele. Na Sinaji s nimi uzavírá smlouvu. „Nyní tedy, budete-li mě skutečně poslouchat a dodržovat mou smlouvu, budete mi zvláštním vlastnictvím jako žádný jiný lid, třebaže má je celá země. Budete mi královstvím kněží, pronárodem svatým." (Ex 19,5-6) Vyvedením z Egypta projevil Bůh svou lásku k Izraeli a přiznal se k němu jako ženich ke své nevěstě. Svatost je vzájemný vztah, je jako láska. Svatost je vzájemná oddanost. Svatí jste jako já jsem svatý. Jsme svatí, dokud zůstáváme v tomto vztahu s Hospodinem, dokud nás s Ním spojuje důvěra, a odevzdání. Hospodinův výrok, který předchází komentovanému Desateru, je současně k němu klíčem. To On je ten, který nedělá rozdíly mezi námi, kterému záleží na každém z nás, který volá, abychom šli Jeho cestou, abychom byli jako On. Kdo by tomu měl rozumět víc než lid Nové smlouvy? „Vezměte na sebe mé jho a učte se ode mne, neboť jsem tichý a pokorný v srdci; a naleznete odpočinutí svým duším. Vždyť mé jho je příjemné a mé břemeno je lehké.” (Mt 11,29-30,ČSP). A najednou vidíme, jaká je to událost, když poslal svého Ducha... bez Něj se neobejdeme.
Va-jikra: A zavolal.. Nejde ani o morálku, ani o obětní předpisy - chce v nás vzbudit touhu po Hospodinu. Svatí - Bohem naplnění, Bohem proměnění.
Túžím Pánovi svojmu sa podobať, Jeho čistotu, poslušnosť stále mať. Verím, že Duch svätý raz i mňa premení v Tvoju podobu, nevinný Ježíšu. Túžim milovať ako Tys´miloval, keď si v obeť svoj nevinný život dal. Túžim všetko Ti dať, chcem sa všetkého vzdať, kvoli Tebe môj predrahý Ježišu. Bol si vždy plný predivnej milosti, božskej dobroty pokory, krotkosti. Túžim jako Ty žiť, chcem ťa chváliť a ctiť, Ty môj prevzácny, prekrásny Ježišu. Moje slobodné srdce Ťa velebí, žes´ma vykúpil, Pane môj predobrý, preto na každý deň viac sa podobať chcem vždy len Tebe , môj presvatý Ježišu. (BP 242) 

Petr Mrázek (Vsetín)

pondělí - 13. června 2S 5,1- 16

Davidovo království povznáší Boží přízeň Izraeli

David se stále více vzmáhal a Hospodin, Bůh zástupů, byl s ním. Týrský král Chíram poslal k Davidovi posly; poslal mu cedrové dřevo, tesaře a kameníky; ti postavili Davidovi dům. David poznal, že jej Hospodin potvrdil za krále nad Izraelem a že kvůli svému izraelskému lidu povznese jeho království. (2S 5, 10-12)

Občas se v některých komediálních filmech pro děti objeví “hrdina”, který se snaží zastrašit nepřítele svými siláckými gesty a kopy do prázdna. Přitom neví o obrovi, který za ním stojí a který ve skutečnosti nepřítele zastraší tak, že si souboj rozmyslí a uteče. Malý hrdina pak plný sebevědomí pokračuje ve své cestě za svým snem, aniž by tušil, že mu obr tajně pomáhá.
To ale není případ Davida. Je si jistý, že Hospodin stojí za ním. Ví, že sám by nic nezmohl. Bůh si ho vyvolil a David to ví. Nechodí do boje sám. Ačkoliv je malý, nedělá prázdná a zbytečná gesta. Nespoléhá pouze na svůj um a chytrost. V těžkých situacích spoléhá na svého Boha a Bůh to je, kdo způsobuje požehnání a převahu pro Izrael, který si vyvolil jako svatý oddělený národ.
I v tom dnešním dni, ať tě čeká cokoliv, nemusíš bojovat sám. Nemusíš předstírat siláckými gesty, že to zvládáš sám. Náš nebeský Otec stojí za tebou. Už jsi to tolikrát zakusil. Spolehni se znovu na něj a důvěřuj mu. Tiše mu řekni: „Použij mě i dnes pro svůj plán. Chci být tam, kde mě chceš mít. Tvá vůle se staň.“

Ivo Pospíšil (Šumperk)

úterý - 14. června 2S 5,17-25

Nejlepší válečná taktika - radit se s Hospodinem

Když se David doptával Hospodina, on odpověděl: „Netáhni. Obejdi je zezadu a napadni je směrem od balzámovníků. Jakmile uslyšíš v korunách balzámovníků šelest kroků, tehdy si pospěš, neboť tehdy vyjde před tebou Hospodin a pobije tábor Pelištejců.“ (2S 5,23-24)

Nemusíme být experty na válečnou taktiku, abychom si uvědomili, že správné informace jsou základem úspěšného boje. Budeme-li znát síly nepřítele, přesnou pozici, zbrojní arzenál a jeho bojovou strategii, můžeme tomu přizpůsobit naše vlastní plány. Kdybychom dokonce dopředu znali průběh a výsledek bitvy, určitě bychom tomu přizpůsobili naše další kroky a vyvarovali se chyb. Některé věci bychom jistě dělali jinak, v jiný čas, do některých akcí bychom se možná nepouštěli vůbec. 
To samé platí i v jiných oblastech: v politice, v obchodě, ve sportu… a v neposlední řadě v životě samotném. Občas se pouštíme do věcí, aniž bychom, byť jen krátce, zvážili důsledky. Občas naopak váháme a promeškáme jedinečné příležitosti. Pak si říkáme: „Kdybych to byl věděl…“
My ale máme možnost ptát se! Bůh zná naše plány, dopředu vidí i důsledky našich činů. A uvedený text nám ukazuje, že Bůh je také připravený dát nám odpověď na naše dotazy! My se jen potřebujeme ptát a být připraveni slyšet. Odpověď někdy přijde skrze hlas či obraz v modlitbě, jindy nám Bůh ukáže verš v Bibli, který přesně promluví do naší situace, jindy zase může promluvit skrze naše blízké. 
Král David nebyl dokonalý. Byl člověk jako ty nebo já, který dělal chyby a také si nesl důsledky svých selhání. Pokud byl výjimečný, tak právě tím, že toužil znát Boží vůli a byl připraven ji naslouchat. Jsi připraven ptát se na Boží vůli? A co víc, jsi připraven nechat Boží vůli, aby vedla tvé kroky a určovala směr v tvém životě?

Jan Daněk (Šumperk)

středa - 15. června 2S 6,1-15

Davidovo nadšení z přinesené Boží schrány

Potom králi Davidovi oznámili, že Hospodin pro Boží schránu žehná Obéd-edómovu domu i všemu, co mu patří. David šel s radostí přenést Boží schránu z domu Obéd-edómova do Města Davidova. (2S 6,12) Pak David před Hospodinem bujaře vyskakoval; byl přitom přepsán lněným efódem. (2S 6,14)

Když jsem to přečetl, hned se mi vybavil výrok: „Ztratili jsme dětský úžas duše, neumíme stát s otevřenými ústy a s rozzářenýma očima nad dary a dárky našich životů.“
David porozuměl, že nastal čas, aby Hospodinova truhla, která byla znamením Boží slávy a přítomnosti, byla přenesena do Města Davidova. Přes hořkou zkušenost při zabití Uzy před třemi měsíci (viz 6,7) je David nadšen radostí. Čteme: „David poskakoval před Hospodinem ze vší síly.“ V některých překladech se píše, že tancoval, bujaře vyskakoval, dováděl nebo křepčil před Hospodinem. „Jak nedůstojné!“ by možná poznamenal dnes leckterý křesťan. „To se přece nehodí…“ (Tak to vyjádřila i jedna „divačka“ celé události, ale o tom až zítra.) Vzpomínám, jestli jsem ve svém mladším věku někdy viděl křesťany nadšeně a spontánně se radovat před Hospodinem a z Jeho darů. Připadalo mi, že to bylo především o úctě a vážnosti, ale málo o skutečné radosti, úžasu a nadšení (možná si to nepamatuji správně, nevím…) tak, jak to umí děti. Myslím si, že jsme (někteří) ztratili „dětský úžas duše“, že jsme si „na to“ již zvykli a vše nám připadá normální, běžné a možná i docela všední… prostě „nic nového pod sluncem“. Král David poskakoval ze vší síly před Hospodinem. A vůbec pro něj nebylo podstatné, co na to řeknou lidé (což nás mnohdy velmi svazuje….), ale hlavně, že se to líbí Pánu a že to je k Jeho slávě (1Kor 10,31). Co lidé „vyčtou“, poznají z našeho postoje - projevu i slov. Kéž kolem sebe co nejvíce šíříme úžas, nadšení a radost z Hospodina… a věřím, že se nám to občas, možná i častěji, daří. 

Mirek Jersák (Šumperk)

čtvrtek - 16. června 2S 6,16- 23

Kdo nesdílí nadšení, znevažuje nadšení jiných 

Když Hospodinova schrána vstupovala do Města Davidova, Míkal, dcera Saulova, se právě dívala z okna. Viděla krále Davida, jak se točí a vyskakuje před Hospodinem, a v srdci jím pohrdla. (2S 6,16) David se vrátil, aby požehnal svému domu. Tu Míkal, dcera Saulova, vyšla Davidovi vstříc se slovy: „Jak se dnes proslavil izraelský král! Pro oči otrokyň svých služebníků se dnes odhaloval jako nějaký blázen.“ (2S 6,20)

I stalo se, že když Hospodinova truhla vstupovala do Města Davidova, Míkal, dcera Saulova, se rozhlížela z okna a uviděla krále Davida, jak poskakuje a tancuje před Hospodinem, a pohrdla jím ve svém srdci.
Kdo se to rozhlížel z okna? Míkal, dcera krále Saula. O Míkal toho mnoho nevíme. Byla druhou dcerou krále. Zamilovala se do Davida. David ji získal za podivných podmínek,
výměnou za 200 mrtvých neobřezanců. Byla Davidovi prodána králem Saulem, protože byla do Davida zamilovaná. Byla ochotná Davida varovat před svým otcem. Byla ale nucena provdat se za cizího muže, protože její otec si to přál. David si mezi tím “obstaral” jiné dvě manželky. A Míkal, která jej kdysi milovala, se stala znovu jeho ženou.
Kdo to tedy opovrhuje ve svém srdci svým kdysi milovaným manželem? Kdo to opovrhuje králem, který poskakuje a tancuje před Hospodinem? David ukazuje všemu lidu, jak vzácná chvíle nastala, jak velkou radost má z návratu symbolu moci Hospodina do města Davidova.
A jeho žena pohrdla jeho způsobem radování, jeho žena pohrdla svým mužem, protože se podle ní nechoval důstojně jako král. Nesdílela královo nadšení, nesdílela královu radost.
Chybělo jí nadšení, chyběla jí radost a patrně jí chyběl i vztah k Hospodinu. Být královskou dcerou může někdy přinést nepěkné vlastnosti, které plynou z pocitu nadřazenosti.
Možná se tu také projevil jeden z ryze “Eviných = ženských” postojů, zapsaných v Gen 3.16. Chtěla by nad svým mužem vládnout a dosáhnout jeho “důstojného” chování, ale takové “nadřazené” chování by mohlo způsobit i dnes znevážení nadšení pro práci na Boží vinici.
Radost před naším Bohem nemá být tlumena, nadšení pro Boží věci nemá být uhašováno! Jak dopadla Míkal? ...Míkal, dcera Saulova, neměla děti až do dne své smrti. A jak se k tomu postavil král David? ...I kdybych byl ještě více zlehčován a byl ponížený ve svých očích otrokyněmi, o kterých jsi mluvila, jimi budu oslavován.
Pamatujme na to, že je dobré být blázny pro Krista!

Petr Málek (Šumperk)

pátek - 17. června 2S 7,1-7

David chce vybudovat důstojný dům Hospodinu

Když král už sídlil ve svém domě a Hospodin mu dopřál klid ode všech jeho okolních nepřátel, tu řekl král proroku Nátanovi: „Hleď, já sídlím v domě cedrovém, a Boží schrána sídlí pod stanovou houní.“ (2S 7,1-2)

Král David si v životě prožil mnoho útrap a bojů. Bůh mu ale dal milost nejen obstát a přežít, ale i zvítězit a zažít období míru. Skutečnost, že David v době míru a odpočinutí přemýšlí o Božích věcech, nám říká hodně o jeho charakteru. Mnohdy se totiž stává, že lidé v nouzi úzkostlivě hledají Boží pomoc a blízkost, ale jakmile se situace zlepší, na Boha zapomínají a mylně se domnívají, že už Ho zase nepotřebují. Jako by zde Bůh byl od toho, aby nám posloužil, ne abychom my sloužili Jemu. David ale smýšlí úplně jinak. Zřejmě se rozpomíná a chce být poslušen tomu, co je zapsáno v Zákoně:
„Ale až přejdete Jordán a usadíte se v zemi … až vám dá odpočinutí ode všech vašich okolních nepřátel, takže budete sídlit bezpečně, potom na místo, které si vyvolí Hospodin, váš Bůh, aby tam přebývalo jeho jméno, budete přinášet všechno, co vám přikazuji…“ (Dt 12,10-11a)
Boží schrána měla během poutě do zaslíbené země své místo ve stanu, ale lid věděl, že jednou, právě až nastane doba míru, si Bůh vyvolí jedno místo pro přinášení obětí. To mělo velký význam pro to, aby Izraelský národ zůstával jednotný, aby se všichni pravidelně vydávali na jedno místo, a drželi tak pospolu.
Víme, že v NZ Pán Ježíš na téma místa uctívání říká:
„Ale přichází hodina, ano, již je tu, kdy ti, kteří Boha opravdově ctí, budou ho uctívat v Duchu a v pravdě. A Otec si přeje, aby ho lidé takto ctili.“ (J 4,23)
Fyzické místo uctívání už dnes není podstatné. Hlavní je, aby byl člověk upřímný a ctil Boha opravdově. A v tom David vynikal, jak víme i z mnohých Žalmů. Ctil Boha v dobách trápení, ctil Ho a chtěl Mu sloužit i v dobách míru. Kéž bychom měli podobné smýšlení.
 
Ondřej Nawrat (Šumperk)
 
sobota - 18. června 2S 7, 8- 17

Davidův úmysl naplní jeho syn

Až se naplní tvé dny a ty ulehneš ke svým otcům, dám po tobě povstat tvému potomku, který vzejde z tvého lůna, a upevním jeho království. Ten vybuduje dům pro mé jméno a já upevním jeho královský trůn navěky. (2S 7,12-13; ČSP)

David naplněn touhou ctít svého Boha měl v úmyslu postavit Bohu chrám, aby již dále nepobýval uprostřed svého lidu ve stanu. I když se jeho návrh zdá být rozumný a správný, Bůh Davida brzy zastaví. Hospodin si pro tento úkol již předem vybral jeho syna Šalamouna. Bližší vysvětlení nalezneme v knize Letopisů:
„Prolil jsi mnoho krve, vedl jsi velké války. Nebudeš budovat dům pro mé jméno, protože jsi na zemi přede mnou prolil mnoho krve.“ (1Pa 22,8b; ČSP)
David byl mužem války, který prolil mnoho krve, a Hospodin se rozhodl použít si pro tento úkol spíše jeho syna, kterého označil jako „muže odpočinutí“. Bylo mnohem příhodnější, aby chrám postavil muž odpočinutí, pokud bylo Božím záměrem, že jeho dům „se bude nazývat domem modlitby pro všechny národy“ (Iz 56,7b; ČSP).
I přesto je interakce mezi Bohem a Davidem v této pasáži naprosto úžasná a je příkladem toho, jak hluboce láskyplný může být vztah mezi Bohem a člověkem. I když David nebyl ten správný služebník pro tento účel, Bůh učiní pro Davida to, co chtěl David učinit pro něj. Bůh požehná Davidovu rodu a ustanoví jeho dům na věčnost. Tak zbudoval Hospodin dům Davidovi, místo toho, aby tak učinil David Hospodinu: „Trvalý bude tvůj dům i tvé království navěky před tebou, tvůj trůn bude navěky pevně stát.“ (2S 7,16; ČSP) 
Občas sice toužíme pro Boha učinit veliké dílo, ne vždy jsme ale těmi správnými služebníky pro daný úkol. Bůh ví nejlépe, který služebník nejlépe poslouží jeho záměru. Avšak i v případě odmítnutí nám Bůh může projevit velikou milost a požehnání. Bůh nás nehodnotí podle toho, co všechno jsme pro něho učinili, ale miluje nás láskou dokonalého Otce.

Josef Ostřanský (Šumperk)

neděle - 19. června 2S 7,18-29 

Jedinečný vyvolený izraelský národ 

Kdo je jako tvůj lid, jako Izrael, jediný pronárod na zemi, jejž si Bůh přišel vykoupit jako svůj lid, a tak si učinil jméno! Vykonal jsi pro něj veliké a hrozné věci, pro svou zemi, před svým lidem, který sis vykoupil z Egypta, z pronárodů, z jeho bohů. (2 Sam 7,23) 

Slova krále Davida, která jsou zapsána v našem textu, vypovídají o jeho vztahu i pohledu na Hospodina, jediného pravého Boha. Uvědomuje si, že ani on ani jeho lid si jeho zájem, péči, lásku nezasloužili. Podobně v Dt 7,7 čteme, že vyvolený Boží lid nebyl nijak zvláštní - aby si jej Bůh vyvolil. Bůh si svůj lid zamiloval. Láska je tou motivací, za kterou stojí jeho záchranná akce v Egyptě. Vyvolil si svůj lid, aby byl okolním národům svědectvím o tom, jaké to je, žít pod Boží vládou, patřit Bohu. A tak se měli Izraelci stát požehnáním pro ostatní národy (Gn 18:22 „ve tvém potomstvu dojdou požehnání všechny pronárody země, protože jsi uposlechl mého hlasu“). Nebyla to exkluzivita, ale Boží láska, která Izrael odlišovala. Jinak tomu není ani s námi - Božími dětmi, které byly naroubovány na původní vinný kmen. Boží přízeň ani lásku jsme si nezasloužili, neodpracovali. Jsme milovaní. Nebyl jsi ty ani já něco nebo někdo víc než lidé kolem. Bůh nás však miluje a každému, kdo jej hledá, se dává poznat. Být milován je velká věc, ale nikoli zásluha. I pro tebe Bůh v Ježíši vykonal velké věci, vytáhl tě z otroctví hříchu a dává zvítězit nad smrtí. Jsi součástí Božího vyvoleného lidu. Proto je dobře přidat se k Davidově modlitbě: „Ano, Panovníku Hospodine, ty sám jsi Bůh, tvá slova jsou pravda. Přislíbil jsi svému služebníku takové dobrodiní. Nyní tedy požehnej laskavě domu svého služebníka, aby trval před tebou navěky. Vždyť jsi to, Panovníku Hospodine, přislíbil. Tvým požehnáním bude dům tvého služebníka požehnán navěky." (2 Sam 7, 28-9)

Pavel Mrázek (Šumperk)

pondělí - 20. června 2S 9,1-13

Umění prokázat milosrdenství
 
David se zeptal: „Zdalipak zůstal ještě někdo ze Saulova domu? Rád bych mu kvůli Jónatanovi prokázal milosrdenství.“ K Saulovu domu patřil otrok jménem Síba. Toho předvolali k Davidovi. Král mu řekl: „Ty jsi Síba?“ On odvětil: „Tvůj otrok.“ Král se otázal: „Už nezůstal ze Saulova domu nikdo? Rád bych mu prokázal Boží milosrdenství.“ (2S 9,1)

Velký král David, mocný válečník, o kterém „křepčící ženy“ provolávali: „David pobil své desetitisíce!“ David, který ještě jako mladý jinoch porazil obra Goliáše, později mnohé nepřátele, po nástupu na trůn konsoliduje své království. Mohli bychom čekat, že má stále hodně práce a povinností, a ano, vskutku měl. Snad nikdo by nečekal, že si David v takové situaci udělá čas na potomky svého úhlavního nepřítele Saula. A kdyby si čas už udělal, tak aby dohlédl, že žádný z nich už mu nebude komplikovat vládu a život. Ale takový David nebyl.
Ač byl Saul jeho nepřítel, Jónatan, Saulův syn, byl jeho nejlepším přítelem. A David byl připravený kvůli Jónatanovi prokázat milosrdenství komukoliv ze Saulovy rodiny. To lze nazvat okřídlenými slovy „láska až za hrob“. Jónatan byl již mrtvý, ale David na něj nezapomněl, nevytratil se z jeho srdce. A proto je jedno, kdo ze Saulova domu je naživu, proto je Davidovi jedno, komu prokáže milosrdenství. David prokazuje milosrdenství z lásky a úcty k Jónatanovi. A naživu je právě Jónatanův syn Mefíbóšet. Dnes nezáleží na zásluhách nebo selháních Mefíbóšeta, záleží na Davidově lásce a ochotě prokázat milosrdenství. A David je prokáže. Vrátí Mefíbóšetovi všechen majetek jeho děda Saula a přizve jej ke svému stolu, mezi své blízké. David byl nepochybně velký válečník a král, ale také člověk, který uměl prokázat milosrdenství.
Troufám si s velkou mírou jistoty předpokládat, že mezi čtenáři Slov života nebude žádný král, přesto i my jistě máme své povinnosti, své starosti. Nekonsolidujeme říše, ale své rodiny a životy, konáme svou práci a na mnoho jiného asi nezbývá příliš času. Najděme si však čas prokázat milosrdenství člověku. Ne pro jeho zásluhy, ale pro lásku v našich srdcích, lásku, kterou nám dal Bůh. A když tomu dáte šanci, uvidíte, že kolem sebe máte někoho, komu můžete, ba byste měli, prokázat milosrdenství.

Luděk Šíp (Pardubice)

úterý - 21. června 2S 10

Milosrdenství někdy nese bolestné ovoce
 
Potom se stalo, že zemřel král Amónovců a po něm se ujal království jeho syn Chanún. I řekl David: „Prokáži milosrdenství Chanúnovi, synu Náchašovu, jako prokázal jeho otec milosrdenství mně.“ David tedy poslal své služebníky, aby ho jejich prostřednictvím potěšil v zármutku nad otcem. Davidovi služebníci přišli do země Amónovců. Amónovští velitelé však svého pána Chanúna podněcovali: „Tobě se zdá, že David chce uctít tvého otce? Že k tobě poslal těšitele? Neposlal David své služebníky k tobě proto, aby prozkoumal město, aby je mohl oblehnout a vyvrátit?“ (2S 10,1-3)

Král David, který prokázal milosrdenství potomstvu krále Saula, je znovu v situaci, kdy chce prokázat milosrdenství. Tentokrát novému amónovskému králi Chanúnovi. Ne snad, že by si je Chanún přímo zasloužil, to pro milosrdenství, které prokázal Chanúnův otec Davidovi. David proto posílá své služebníky k Amónovcům, aby vyjádřili jeho lítost nad smrtí otce a aby Chanúna potěšili ve smutku. To je krásné gesto, ba víc než jen gesto, je to laskavá a milosrdná pomoc.
Jenže Chanún není Mefíbóšet, který milosrdenství pokorně přijal. Chanún má rádce, velitele své armády, kteří nasazují na Davida. Z jeho dobře míněné aktivity dělají špionážní hru hodnou hollywoodských filmů. A tak Chanún nechá zhanobit Davidovy služebníky a pošle je zpět. A spirála nepřátelství a příprav na válku se roztáčí. Amónovci shání posily a také David zbrojí do boje. V čele izraelské armády stojí Jóab, schopný velitel a stratég, ale také muž s pevným přesvědčením, že Hospodin nakonec učiní, jak sám bude chtít. Jóab vede Izrael do boje, ve kterém vítězí, neboť nepřátelé uprchnou. To by nebyl špatný konec, pro obě strany. Ale do války vstupují i Aramejci. Proti nim už se shromáždí celý Izrael a v čele vojska je sám král David. Bitva je krvavá, více však na straně Aramejců, kteří utíkají, ale i umírají. Válka s Amónovci tím však nekončí a přinese ještě nečekané a tragické situace a příběhy.
A to vše, válka mezi sousedícími národy a vše zlé co s ní souvisí, začalo dobře míněnou snahou prokázat milosrdenství. A tak se nám odhaluje dávná pravda, že někdy dobře míněné snahy nemusí být oceněny a přinést dobro. Dokonce i prokázané milosrdenství může přinést nečekaně kyselé a bolestné ovoce. Ale to neznamená, že bychom měli vzdát snahu prokazovat bližním milosrdenství. Nesmíme vzdát snahu konat dobro, přinášet útěchu, i když je riziko, že to nebude oceněno, přijato. Nakonec jak pravdivě řekl velitel izraelské armády Jóab: „Hospodin nechť učiní, co uzná za dobré.“ S touto důvěrou v Pána Boha buďme připraveni prokázat milosrdenství, i když nikdy dopředu nevíme, co se dál stane.

Luděk Šíp (Pardubice)

středa - 22. června 2S 11, 1-5

Příležitost dělá hříšníka
 
Na přelomu roku, v době, kdy králové táhnou do boje, poslal David Jóaba a s ním své služebníky i celý Izrael, aby hubili Amónovce a oblehli Rabu. David však zůstal v Jeruzalémě. Jednou k večeru vstal David z lože a procházel se po střeše královského domu. Tu spatřil ze střechy ženu, která se právě omývala. Byla to žena velmi půvabného vzhledu. (2S 11,1-3)

David posílá Jóaba s armádou, aby se vypořádal s Amónovci, ale sám zůstane v Jeruzalémě. Může se tak věnovat svým královským povinnostem, jako třeba procházení se po střeše královského domu, nebo sledování půvabných žen během mytí. Že to nejsou královské povinnosti? Že měl David příliš volného času? Že měl být s armádou? Neptejte se mě, ptejte se Davida!
Je možné, že se David opravdu nudil a čas trávil procházením se po různých místech. Ale právě to, že zůstal v Jeruzalémě, když vojáci byli pryč a doma zůstaly jen jejich ženy, ho dovedlo ke vdané ženě. Jméno této ženy je známé, jmenovala se Bat-šeba. Nevíme, co si myslela o tom, když si pro ni dal David poslat. Víme ale, že přišla, a s Davidem dokonce otěhotněla, což vedlo k dalším problémům a celé to bylo jedno z největších selhání krále Davida.
Pokušení čekají všude, ať už se jedná o maličkosti, jako dobrá čokoláda během diety, odložení práce pro zábavu, nebo něco velkého, jako v případě Davida. Ale to, že tyto „příležitosti“ nastanou, nebo si jich pro volný čas všimneme, neznamená, že dopadneme jako David. To, že máme volný čas, neznamená, že i naše víra má „volno“, proto se spoléhejme na Hospodina, to totiž David neudělal.

Jakub Šíp (Pardubice)

čtvrtek - 23. června 2S 11, 6-14

Pevná víra, pevné zásady

Pak řekl David Urijášovi: „Zajdi do svého domu a umyj si nohy." Urijáš vyšel z královského domu a za ním nesli královský dar. Urijáš však ulehl se všemi služebníky svého pána u vchodu do královského domu a do svého domu nezašel. Když oznámili Davidovi, že Urijáš do svého domu nezašel, otázal se David Urijáše: „Což jsi nepřišel z cesty? Proč jsi tedy nezašel do svého domu?" Urijáš Davidovi odvětil: „Schrána, Izrael i Juda sídlí v stáncích, můj pán Jóab i služebníci mého pána táboří v poli. A já bych měl vstoupit do svého domu, jíst a pít a spát se svou ženou? Jakože jsi živ, jakože živa je tvá duše, něčeho takového se nedopustím!" David Urijášovi řekl: „Pobuď tu ještě dnes, zítra tě propustím." Urijáš tedy zůstal v Jeruzalémě toho dne i nazítří. David ho pozval, aby s ním jedl a pil, a opil ho. On však večer vyšel a ulehl na svém loži se služebníky svého pána. Do svého domu nezašel. (2S 11, 8-13)

Když David zjistil, že je Bat-šeba těhotná, vydal rozkaz, aby Jóab poslal jejího manžela, Chetejce Urijáše, k němu. David totiž měl plán. Chtěl zamaskovat svůj podíl na Bat-šebině těhotenství tak, že vytvoří situaci, aby se Urijáš vyspal se svou ženou a nepodezíral ji. Jenže se přepočítal. Urijáš totiž nebyl jako David a po celou dobu, po kterou byl v Jeruzalémě, nevstoupil do svého domu. 
Urijáš, i přesto že byl Chetejec a ne Izraelita, byl pevný ve své víře, válka totiž byla něco svatého, armáda s sebou měla i Schránu úmluvy, aby byl Hospodin s nimi, a od vojáků se vyžadovala zdrženlivost od žen. Proto Urijáš nevešel do svého domu ke své ženě, bylo by to nespravedlivé vůči ostatním, kteří jsou stále v boji, ale hlavně by to nebylo dobré v očích Hospodina. Urijáš byl pevný ve víře a dobrý a poslušný voják, nakonec dokonce přinesl Jóabovi dopis od Davida, ve kterém byl rozkaz k jeho vlastní smrti.
I když je obvykle příběh s Bat-šebou plný pouze negativních příkladů a toho, co bychom dělat neměli, Urijáš nám může být příkladem kladným. I přesto, že nebyl Izraelitou, jeho víra překonala tu královu a navzdory pokušením se držel své víry a zásad a obstál.

Jakub Šíp (Pardubice)

pátek - 24. června 2S 11, 14-27

Když to nejde po dobrém, půjde to po zlém

Ráno David napsal Jóabovi dopis a poslal jej po Urijášovi. V tom dopise psal: „Postavte Urijáše do nejtužšího boje a pak od něho ustupte, ať je zabit a zemře." (2S 11,14-15)

Když Urijášova žena uslyšela, že její muž Urijáš je mrtev, naříkala nad svým manželem. Jakmile však smutek pominul, David pro ni poslal, přijal ji do svého domu a ona se stala jeho ženou. Porodila mu pak syna. Ale v očích Hospodinových bylo zlé, co David spáchal. 2 S 11,26-27
Davidův plán, jak se zbavit problému s těhotenstvím vdané Bat-šeby, nevyšel. Proto vymyslel nový plán. Začíná se pomalu podobat komiksovým záporákům, kteří, i když jsou poraženi hrdinou, vždy přijdou s novým a zlejším plánem. Tentokrát se hodlal zbavit Urijáše. Vydal rozkaz, aby Jóab Urijáše postavil do místa, kde bude tuhý boj, a pak jej mají opustit, aby Urijáš zemřel. A Davidův plán vyšel. 
Urijáš byl zabit a Bat-šeba vstoupila do období smutku. V judaismu se smutek týká nejbližší rodiny zesnulého, rodičů, dětí, manželky nebo manžela. První fáze smutku začíná oznámením smrti a trvá až do pohřbu, tato fáze se jmenuje Aninut. Další fáze je Avelut, která se dělí do období. První je Šiva (v hebrejštině znamená 7 dní), trvající 7 dní po pohřbu, je to období intenzivního smutku. Následuje Šlošim (v hebrejštině znamená 30 dní), trvající 30 dní po pohřbu včetně Šivy, během kterého není už smutek tak intenzivní, ale stále pozůstalí nechodí na veselé akce a neposlouchají živou hudbu, také se nežení. Posledním obdobím je Šnejm asar kodeš (v hebrejštině znamená 12 měsíců), rok smutečního období za rodiče ode dne smrti, většinou už se jen 11 měsíců recituje Kadiš v synagoze. Období smutku, po kterém Bat-šeba přijde do Davidova domu a je přijata za jeho ženu, bylo nejspíš 30 dní.
David tak dosáhl svého, zbavil se nepohodlného Urijáše a získal Bat-šebu, která čekala jeho dítě. Jenže to všechno udělal špatně. Celou dobu se snaží tento problém, který vytvořil, vyřešit sám a nikdy se neobrátil na Hospodina. Dokonce se nesnaží svou prvotní chybu napravit, ale snaží se udělat to tak, aby se na nic nepřišlo. Lidem mohlo být podezřelé, že králova nová manželka porodila dřív, než bylo obvyklé, že ji přijal hned, jak skončilo období smutku. Ale nikdo kromě Davida nevěděl všechno, ani Bat-šeba nejspíš nevěděla, proč zemřel Urijáš. David tak pro své sobecké důvody vytvořil síť lží a podvodů. Jen proto, že nechtěl chybu napravit, ale zamaskovat ji, a také proto, že všechno dělal sám bez Hospodina.
Proto své problémy neřešme jako David. Snažme se problémy řešit, ne dělat vše pro to, aby se na ně nepřišlo. A spoléhejme na Hospodina, nejen na sebe, protože sami to často nezvládneme, ale s Hospodinem není žádný problém příliš velký.

Jakub Šíp (Pardubice)

sobota - 25. června 2S 12,1-12

Ten muž jsi ty!

Nátan Davidovi odvětil: „Ten muž jsi ty! Toto praví Hospodin, Bůh Izraele: ,Já jsem tě pomazal za krále nad Izraelem a já jsem tě vytrhl ze Saulových rukou. Dal jsem ti dům tvého pána a do tvé náruče ženy tvého pána, dal jsem ti dům Izraelův i Judův, a kdyby ti to bylo málo, přidal bych ti mnohem víc. Proč jsi pohrdl Hospodinovým slovem a dopustil ses toho, co je v jeho očích zlé? Chetejce Urijáše jsi zabil mečem a jeho ženu sis vzal za manželku, zavraždils ho mečem Amónovců.´“ (2S 12,7-9)

Prorok Nátan přišel za králem Davidem a vyprávěl mu příběh, který Davida velmi pobouřil a rozlítil. Byl o bohatém muži, který chudáka připravil o jeho jedinou ovečku. Ta ovečka byla však víc než jen domácí zvíře, byla součástí rodiny. A boháč vzal jeho ovečku, aby jí nakrmil svého hosta. David proti tomuto boháči vzplanul náramným hněvem, hrozil přísným trestem. Jaké však bylo jeho překvapení, když prorok Nátan řekne: „Ten muž jsi ty!“
Ano, Hospodin zná Davidovo nejtemnější tajemství a skrze proroka je Davidovi vyjeví. David je konfrontován s tím, co udělal. Nechal zabít Chetejce Urijáše proto, aby si mohl vzít jeho ženu. Použil k tomu meč Amónovců, aby to nebylo jeho vlastní rukou, to z něj však odpovědnost nesňalo. A nyní prorok oznamuje, co přijde. Následky Davidova činu jsou bolestné a tragické. Dítě, které počal, zemře. A Davidovu domu se už nikdy nevyhne meč. A to vše se později přesně tak stane. 
Prorok se ptá: „Proč jsi pohrdl Hospodinovým slovem a dopustil ses toho, co je v jeho očích zlé?“ Ano, proč se dopouštíme toho, co je zlé v Hospodinových očích? Nejen Nátan klade tuto otázku, klademe si ji i my. Ozvěna této otázky zaznívá i ve slovech apoštola Pavla v Římanům 7, 21: „Objevuji tedy takový zákon: Když chci činit dobro, mám v dosahu jen zlo.“ Ano, zlo nás pokouší, vábí, ale nese bolestné následky. Nezapomínejme na to.

Luděk Šíp (Pardubice)

neděle - 26. června 2S 12,13-25

Hledat Boha

David Nátanovi řekl: „Zhřešil jsem proti Hospodinu.“ Nátan Davidovi pravil: „Týž Hospodin hřích s tebe sňal. Nezemřeš. Poněvadž jsi však touto věcí zavinil, aby nepřátelé Hospodina znevažovali, syn, který se ti narodí, musí zemřít.“ Nátan pak odešel do svého domu. I zasáhl Hospodin dítě, které Davidovi porodila Urijášova žena, takže těžce onemocnělo. David kvůli chlapci hledal Boha a tvrdě se postil, pak šel domů a ležel přes noc na zemi. Starší jeho domu k němu přistoupili, aby ho zvedli ze země, on však nechtěl, ba ani s nimi chléb nepojedl. (2S 12,13-17)

David zhřešil, prosté konstatování, za kterým se skrývá hluboký lidský příběh lásky, ale i majetnictví a zabití. David však svůj hřích už neskrývá. Nehledá výmluvy, nebagatelizuje situaci, dokonce se nevymlouvá na okolnosti nebo jiné lidi, třeba na Bat-šebu. Přijímá svou odpovědnost a vyznává svůj hřích. Ač v tu chvíli stojí před Bohem i lidmi jako hříšník, ten, který selhal, je na místě si uvědomit, že jeho postoj, jeho reakce, nám mají co říct.
Jedním z následků Davidova hříchu byla smrt jeho dítěte. David, ačkoliv ví, že dítě nebude žít, neustává v hledání Boha. Tvrdě se postil, tedy žádný „lehký“ půst. A přes noc ležel na zemi, žádná pohodlná postel. David hledá Boha s vlastním sebezapřením a upřímně. Nejde mu o to vylepšit si obraz u Hospodina. David nechtěl, aby za jeho čin pykal někdo jiný, ale dítě přesto zemřelo. Bylo to tragické, ale David neviní Boha, chápe neodvratnost událostí. V tu chvíli však David překvapí lidi, po smrti dítěte nedrží smutek ani půst. Jeho služebníci mu to až vyčítají, ale David má své přesvědčení, které dává smysl. Dokud měl naději, že jeho půst a snaha mohou zvrátit dění, dělá tak. Když je však konec, není důvod pokračovat, je třeba se dívat dopředu, zkusit udělat věci jinak a lépe. A tak spolu s Bat-šebou zplodí další dítě, syna jménem Šalamoun, a to si Hospodin zamiloval. 
Naše životy jsou ovlivněny vlastními selháními, hříchy, ale ještě více milostí a milosrdenstvím Božím. Nakonec je to právě milost, která vítězí nad hříchem, a milosrdenství, které vítězí nad soudem. Postavme se před Pánem ke svým životům, a tedy i selháním, zpříma, bez vytáček. A bojujme za to, aby druzí netrpěli. Má to smysl, i když to třeba nedopadne podle našeho přání. A nakonec nevzdávejme snahu, úsilí a zápas o to, dělat věci jinak a lépe. Je důležité umět se poučit z vlastních chyb.

Luděk Šíp (Pardubice)

pondělí - 27. června 2S 13, 1-22

Smilství v královské rodině má své pokračování

Když k němu však přistoupila, aby mu dala jíst, uchopil ji a řekl jí: „Pojď, spi se mnou, má sestro!“ Odvětila mu: „Ne, můj bratře, neponižuj mne! To se v Izraeli přece nedělá! Nedopouštěj se té hanebnosti!“ … „On však na to nedal a neposlechl; zmocnil se jí, ponížil ji a spal s ní.“ (2S 13, 11-14)

Na první pohled se může jednání Davidova syna Amnóna jevit jako náhodný čin mladého muže, který neukáznil své tělo a podlehl sexuálnímu pokušení. Při hlubším zamyšlení můžeme zde vidět souvislost s hříchem jeho otce Davida. David před lety podlehl pokušení při pohledu na vdanou půvabnou ženu Bat-šebu, dopustil se cizoložství a vše ještě dovršil rafinovanou likvidací jejího manžela. Činil pak upřímné pokání a Bůh mu z veliké své milosti odpustil, ale i po letech okusil trpké ovoce svého hříchu. Amnónův čin se týkal především jeho samotného, ale dotýkal se také královské rodiny i samotného Davida. 
Amnón se vášnivě zamiloval do své napůl nevlastní sestry Támar, byl z toho až nemocný, ale její dosažení se mu jevilo jako nereálné (2). Emoce měl rozbouřené, ale rozum mu říkal „ne“. Do toho však vstoupil jeho přítel Jónadab, kterého pisatel označuje za chytrého člověka, ČEP za člověka velmi protřelého. Místo moudré rady Amnónovi „poradil“, jak na to. Jaká škoda, když člověk používá svou chytrost na to, jak dosáhnout hříšnou žádost. 
Amnónovo jednání mělo svou gradaci. Nejdřív byla vášnivá touha, pak rozhodnutí ke svedení Támar, a když to nešlo dobrovolně, tak její znásilnění. Naplnil scénář, který popisuje Jakub: „Každý, kdo je v pokušení, je sváděn a váben svou žádostivostí. Žádostivost pak počne a porodí hřích, a dokonaný hřích plodí smrt.“ (Jk 1,14-15) V případě Amnóna to bylo doslovně, protože pomstychtivý Abšalóm, bratr Támary, ho později zavraždil. 

Milan Kern (OMR) 

úterý - 28. června 2S 15, 1-6

Rafinované jednání ambiciózního Abšalóma

Abšalóm mu řekl: „Pohleď, tvá záležitost je dobrá a správná, ale od krále nemůžeš čekat vyslyšení.“ A Abšalóm dodával: „Kdybych já byl ustanoven v zemi soudcem, zjednal bych spravedlnost každému, kdo by ke mně se svým sporem a právní záležitostí přišel.“ (2S 15, 2-3) 

Abšalóm byl muž chytrý a cílevědomý. Po zavraždění svého bratra Amóna musel na čas uprchnout od krále, ale po třech letech se mohl na královský dvůr navrátit. To mu však nestačilo, jeho ambice byly mnohem vyšší, chtěl se sám stát králem. K tomuto cíli zaměřil své úsilí a vložil do toho své chytráctví a rafinovanost, aby se zalíbil lidu. Neváhal časně vstávat, aby se mohl setkat s lidmi, kteří přicházeli za králem s nějakou žádostí, a uměl lidem zalichotit (4-5). Ale také se rád předváděl jako budoucí reprezentativní vládce (1). Není těžké odhadnout, jak by vypadalo jeho kralování, pokud by se jeho plány naplnily. Co by zbylo z jeho prezentované spravedlnosti? Možná by zvětšil svůj palác, ale nejspíše by se nepustil do stavby chrámu. Určitě by o něm neplatilo úsloví: chodil po cestě krále Davida.
Abšalómovo jednání mu přinášelo žádoucí ovoce, čteme, že „tak Abšalóm lstivě získával srdce izraelských mužů“ (6). Právě u toho vyvstává otázka, jak je to možné, copak lidé byli tak naivní, že neodhalili jeho záměry a neupřímnost? Ale to přece není jen vzdálený problém tehdejší doby. Ambiciózních lidí toužících po vysokých funkcích a z nich plynoucích možnostech získání výhod je vždy dost. A rozpoznat líbivé předvolební sliby také není zcela snadné. Navíc, častokrát nejde tak o racionální uvažování, ale spíše emocionálně zabarvená populistická hesla.
Ani církev není zcela ušetřena podobného nebezpečí. Pod rouškou duchovní horlivosti mohou v církvi získávat pozice lidé autoritářští, toužící po vysokém uznání, a také i vypočítaví. Pokud je církev nerozpozná, může dojít k tomu, co popisuje apoštol Pavel: „Ochotně snášíte, když vás někdo zotročuje, když vás někdo vyjídá, když vás obírá, když vás přezírá, když vás bije do tváře.“ (2Kor 11, 20) 
 
Milan Kern (OMR)

středa - 29. června 2S 15, 7-14

Abšalóm se spikne proti svému otci

Abšalóm poslal do všech izraelských kmenů zvědy s rozkazem: „Jakmile uslyšíte polnici, provolejte: Abšalóm se stal v Chebrónu králem!“ (2S 15, 10)

Abšalóm si trpělivě získával přízeň lidu, ale nyní naznal, že je čas jednat. Otec David sice má svá léta, ale proč by čekal, až se otec z důvodu stáří zřekne svého trůnu nebo až zemře. Kdoví jak by to dopadlo, když se u svého otce právě nejlépe nezapsal a také měl staršího bratra. Nyní se ukázal skutečný charakter ambiciózního Abšalóma, který se teď nezastavil před ničím. Spiknul se proti svému otci, a kdyby mu padl do rukou, neváhal by ho zavraždit. V této situaci prohlédl i David, pochopil reálné nebezpečí a utekl před svým synem z Jeruzaléma. Naštěstí všechno dobře dopadlo, spiknutí nebylo úspěšné a David dál zůstal králem.
Celý příběh Abšalóma má své souvislosti, které bychom neměli přehlédnout. David teď musel vypít do dna hořký kalich, který si sám nalil svým hříchem cizoložství a zavraždění svého oddaného přítele Urijáše. Už tehdy mu prorok Nátan sdělil Hospodinovo rozhodnutí: „ Hle, já způsobím, aby proti tobě povstalo zlo z tvého domu. Před tvýma očima vezmu tvé ženy a dám je tomu, kdo je ti blízký; ten bude s tvými ženami spát za bílého dne. Ačkoli tys to spáchal tajně, já tuto věc učiním před celým Izraelem, a to za dne“ (2S 12 ,11-12). Abšalómovo spiknutí proti Davidovi i veřejné přivlastnění si Davidových ženin (2S 16,,22) bylo vlastně důsledkem dřívějšího velmi závažného Davidova hříchu. 
V následných událostech, kdy David prchal před svým synem z Jeruzaléma, vidíme, jak pokorně přijal i toto ponížení. Když mu zlořečil nějaký muž jménem Šimei, řekl svým služebníkům: „Hle můj syn, který vyšel z mého lůna, ukládá mi o život. Oč větší důvod má k tomu ten Benjaminec! Nechte ho, ať zlořečí, neboť mu to nařídil Hospodin“ (2S 16, 11). David zde pochopil, že spiknutí jeho syna i zlořečení ze strany Šimeiho má souvislost s jeho vlastním hříchem. Naplnilo se to, co je vyjádřeno v žalmu: „Postihly mě moje nepravosti“ (Ž 40, 13).

Milan Kern (OMR)

čtvrtek - 30. června 2S 18, 1-17

Hanebná smrt Abšalóma

Abšalóm narazil na Davidovy služebníky, a jak ujížděl na mezku, vběhl mezek pod větvoví velikého posvátného stromu a on v tom stromě uvázl hlavou, takže se ocitl mezi nebem a zemí; mezek na němž jel, běžel dál.“ ... „Deset Joábových zbrojnošů Abšalóma obstoupilo a ubili ho k smrti.“ (2S 18, 9 a 15) 

Vrcholí občanská válka, David si dělá starosti. Ví, že nepřítel musí být poražen, ale protivníkem je jeho vlastní syn. Abšalóm jednal vůči svému otci Davidovi lstivě a získal mnoho lidí na svou stranu, aby se dostal k moci. David zná své vojevůdce, jejich horlivost a oddanost. Ti nebudou šetřit jeho syna. Z Abšalóma se stal nepřítel. David se za něj přimlouvá, všichni to slyší. Dělá si naději, že syn se v pokoře navrátí, je to přece jeho syn. Většina to respektuje, až na jednoho, Joába. Ten už má jasno. Nepřítel musí být poražen, zničen a zvláště vůdce povstalců Abšalóm. Teď se naskytla příležitost, rebel a nepřítel visí za vlasy v keři a je bezmocný. Všichni váhají, je to královský syn, i když zrádce. Joáb má jasno: pryč s ním, bude klid, už má dost těch bojů. Nebude se zdržovat zajatcem, David je příliš milosrdný a vše se bude zase opakovat. Však to dokáže obhájit, je válka a my jsme zvítězili. Nevím, co si Joáb myslel, možná jen chtěl rychlé řešení, mít hotovo. 
Není nebezpečné takové myšlení i pro mne? Rychle odstranit problém. Vyhnout se modlitebnímu zápasu. Nebojovat na kolenou o každého bratra, sestru? Mít klid. 
Válka je vždy tragédie, přináší utrpení, strádání, bolest, zranění. Některá se vyléčí brzy, některá poznamenají na celý život. Před těmito událostmi byl na počátku hřích krále Davida a důsledkem je smrt. Tak musel David vypít kalich hořkosti až do dna. Je čas se cele navrátit k Bohu (Oz 6, 1-3).

Vojtěch Horáček (OMR) 

pátek - 1. července 2S 22, 1-20

Vzývání Hospodina - cesta k záchraně

Bože můj, má skálo, utíkám se k tobě, štíte můj a rohu spásy, nedobytný hrade, moje útočiště, zachránce můj, ty mě před násilím zachraňuješ! Když jsem vzýval Hospodina, jemuž patří chvála, byl jsem zachráněn před svými nepřáteli. (2S 22, 3-4) 

Král David přednášel Hospodinu písně díků za své vysvobození od všech nepřátel, ze Saulových rukou. Zažil násilí, musel utíkat a schovávat se před nepřáteli. Zažil, co je to strach o život, sevření smrti ze všech stran. Věděl, že jej nepřátelé pronásledují všude a že jej mohou kdykoliv najít a zabít. Říká: „Ovinuly mě příboje smrti.“ (v. 5) Tak se cítil. Byl si vědom toho, že Saul má moc a nenávidí ho, je zdatnější, má kolem sebe mnoho bojovníků, přívrženců, kteří ho poslechnou na slovo. David věděl a cítil, že jeho krutí nepřátelé jsou všude kolem, jako by byl vržen do mocného vodního víru, z něhož není úniku. Kdo ho mohl zachránit z této situace? Jen Hospodin to mohl udělat. David volá k Hospodinu: „Hospodine, má pevná tvrz, mé útočiště, utíkám se k tobě, ty jsi moje útočiště, ty mě zachraňuješ před násilím.“ Tak i my dnes můžeme volat k Bohu, kdykoliv se ocitneme v nějaké těžké a pro nás neřešitelné situaci. Bůh má veškerou moc, jako tehdy, tak i dnes. On zachraňuje. Může učinit úplně všechno. A učiní, když k Němu budeme volat a na Něj spoléhat. I krále Davida vysvobodil. Nakonec David zpívá vděčným srdcem: „(Hospodin) Vztáhl ruku z výše, uchopil mě, vytáhl mě z nesmírného vodstva, nepříteli mocnému mě vyrval.“ (v. 17) „Hory se před Hospodinem jako vosk taví, před Pánem veškeré země.“ (Ž 97, 5)

Marie Horáčková (OMR)

sobota - 2. července 2S 22,21-34

Bůh zachraňuje ponížené, povýšené ponižuje

Ty věrnému osvědčuješ věrnost, muži dokonalému svou dokonalost, ryzímu svou ryzost osvědčuješ, s neupřímným se však pouštíš do zápasu. A lid ponížený zachraňuješ, ale svým pohledem ponižuješ povýšené. (2S 22,26-28).

Davidův chvalozpěv je odrazem jeho životní zkušenosti. Jeho životní cesta vedla dolinami i výšinami. Byl pronásledovaným psancem ze strany politických rivalů i vlastní rodiny. Zároveň se stal největším a nejuznávanějším králem v historii Izraele. Prožil období strádání a nedostatku v nehostinné pustině, ale také období hojnosti v královském paláci. David si uvědomuje, že Bůh mu neprojevoval svoji přízeň na základě jeho momentálního společenského ani rodinného postavení. Boží přízeň ani nebyla nijak provázána s Davidovým materiálním zajištěním. Jediné, co bylo podmínkou Boží přízně, byla Davidova víra, která se projevovala důvěrou a poslušností Hospodinu. Když David v jeskyni Én-gedí, a později přímo v Saulově táboře nevyužil stoprocentní příležitost k zabití svého pronásledovatele Saula, projevila se jeho plná důvěra a poslušnost Hospodinu. Věděl, že jedině Hospodin mu může dát to pravé vítězství a povýšení a že není Boží vůlí, aby vzal spravedlnost do svých rukou a zabil Hospodinova pomazaného. Ovšem později se povýšil nad život Urijáše a nechal ho úkladně zabít, aby zahladil svůj hřích. Zapomněl ovšem, že před Hospodinem nic neschová. A jeho povýšenost Hospodin potrestal ponížením a pronásledováním vlastním synem. Stejně tak my se můžeme plně spolehnout na Boží věrnost, která není závislá na vnějších okolnostech našeho života. Pouze naší vlastní nevěrností a povýšeností můžeme našeho nebeského otce přimět k výchovnému zákroku, aby nás mohl znovu pozvednout.

Marek Žitný (OMR)

neděle - 3. července 2S 23, 1-7

Přes lidské nedokonalosti Bůh je věrný svým slibům 

I když můj dům před Bohem takový není, ustanovil pro mne věčnou smlouvu ve všem uspořádanou a dodrženou. Je to veškerá má spása a veškeré blaho, odjinud nevzejde nic. (2S 23, 5)

Ke konci svého života David rekapituluje svoji životní cestu a vztah k Hospodinu. Poté, co mu Hospodin ukázal, jak má vypadat dokonalý král, David uznává, že jeho dům takový není. Přesto se upíná k Božímu slibu, který mu vyřídil prorok Nátan: „Až se naplní tvé dny a ty ulehneš ke svým otcům, dám po tobě povstat tvému potomku, který vzejde z tvého lůna, a upevním jeho království … Já mu budu otcem a on mi bude synem … svoje milosrdenství mu neodejmu … Tvůj dům a tvé království budou před tebou trvat navěky, tvůj trůn bude navěky upevněn.“ (2S 7,12-16). David tento Boží slib vnímá jako smlouvu garantovanou Hospodinem. V tomto slibu se plně odhaluje Boží milosrdenství vůči člověku. Není to nic zaslouženého. Je to pouhá milost. Pán Bůh se sklání k Davidovi i přes všechny jeho pády. A nejen k Davidovi. David se stává součástí Božího plánu záchrany člověka. Z jeho rodu má vzejít „potomek“, jehož trůn bude navěky upevněn. Nejedná se jistě jen o jeho syna Šalamouna, ale je to také mesiášské zaslíbení. A to se dotýká i nás. Stejně jako David se i my přes veškerou svou nedokonalost můžeme stát součástí Božího plánu záchrany člověka, když se Bohu plně odevzdáme a s vírou přijmeme spasení skrze Ježíše Krista. Můžeme pak společně s Davidem s vděčností vyznat, že „je to veškerá má spása a veškeré blaho, odjinud nevzejde nic.“ (v. 5) 

Marek Žitný (OMR)

pondělí - 4. července 1K 1,1-17

Vděčnost za duchovní bohatství v Ježíši Kristu

Stále za vás Bohu děkuji pro milost Boží, která vám byla dána v Kristu Ježíši; on vás obohatil ve všem, v každém slovu i v každém poznání. (1K 1,4-5)

Slouží náš život nějakému plánu? „...aby obdrželi pravý život“ (1Tm 6, 19b). „Věrnýť jest Bůh, skrze něhož povoláni jste k účastenství Syna jeho Jezukrista Pána našeho.“ (1 K 1,9 Kral.)
David byl velký král v Izraeli. Byl uznávaným válečníkem a zároveň vynikajícím básníkem a nadaným hudebníkem. Přesto je jeho život v Novém zákoně popsán jen málo slovy: „David zajisté za svého věku poslouživ vůli Boží, usnul.“ (Sk 13,36a (Kral.) Tak Boží slovo potvrzuje, že David posloužil plánu, který pro něho Bůh stanovil. Jaké krásné svědectví! Zároveň ale vysvětluje, co pro věřícího znamená „pravý život“. Boží slovo prohlašuje, že jsme od přirozenosti „neužiteční“ (Ř 3,12 Kral.).
I tehdy, když jsem úspěšný ve své práci a mé okolí si mne cení, zůstávám neužitečný - když se nepodřídím Božímu plánu. Bůh si přeje, aby každý z nás naplnil to, co On pro nás předurčil. Bůh určil mé místo. V tom spočívá hluboký smysl mého života a účel mého bytí. To první, co Bůh od každého z nás očekává, je, abychom poznali Pána Ježíše, Spasitele, kterého nám poslal. Dokud žijeme svévolně a nepočítáme s Bohem, utrácíme svůj čas a promarňujeme svůj život. Kdo ale ví, že ho Kristus miluje, a zná cenu, kterou zaplatil, aby nás vykoupil, ten ví, že již ne sami sobě žijeme, ale tomu, který za nás umřel i z mrtvých vstal (2K 5,15). A On nás denně povede Svým Slovem a Svým Duchem, abychom žili svůj život k jeho cti a ke své vlastní radosti.

Josef Hrůza (Žatec)

úterý - 5. července 1K 1,18-31

Ukřižovaný Kristus je pro věřící zdrojem Boží moci

My však hlásáme Krista ukřižovaného: Židům pohoršení, pohanům bláznovství, ale těm, kteří jsou povoláni, Židům i Řekům, Krista — Boží moc a Boží moudrost. (1K 1,23-24; ČSP) 

Milí čtenáři, bratře a sestro, vyvstává otázka: „Kým je pro nás ukřižovaný Kristus?“ Ve čteném textu vnímám, že jak Židy, tak Řeky, Pán Ježíš Kristus nijak zvlášť nezaujal. Ba naopak. Židé toužili vidět Ježíše jako vládce, který dokáže vysvobodit svůj lid z nadvlády Římanů. Ale to se nestalo, a proto byl Ježíš pro ně jedním velkým pohoršením. Stejně tak ani pro Řeky nebyla osoba Ježíše žádným vzorem a velikánem.
Pro nás, kteří jsme do svých srdcí přijali ukřižovaného a zmrtvýchvstalého Ježíše Krista, ten, který je Židům pohoršením a Řekům bláznovstvím, se nám stává Boží mocí k záchraně a vykoupení z otroctví hříchu. O tom nás ujišťuje tento text Božího slova.
Pán Ježíš, který zvítězil nad smrtí a nad peklem, nám dává moc vítězit nad hříchem. Tato nabídka stále platí i pro tebe, kdo jsi jej ještě nepřijal jako svého Pána a Spasitele. Těm, kteří jsme jej již přijali, z toho plyne nutnost zkontrolovat své životy. Žijme proto svůj život naplno pro Krista tak, abychom splnili svěřený úkol, a to je představovat lidem kolem nás ukřižovaného a zmrtvýchvstalého Krista.
„Vy však jste z něho v Kristu Ježíši, jenž se nám stal moudrostí od Boha, spravedlností, posvěcením i vykoupením, aby se stalo tak, jak je napsáno: ‚Kdo se chlubí, ať se chlubí v Pánu‘“ (1K 1,30-31 CSP).

Štěpán Hrůza (Žatec)

středa - 6. července 1K 2,1-16

Bez pomoci Ducha není duchovní pochopení

Přirozený člověk nemůže přijmout věci Božího Ducha: jsou mu bláznovstvím a nemůže je chápat, protože se dají posoudit jen Duchem. (1K 2,14)

Tento text mluví o zázraku Božího slova, ale zároveň říká něco velmi důležitého. Že tělesný člověk nepřijme věci Božího Ducha. Co to znamená? Kdo je tělesný člověk a proč nemůže přijmout Boží slovo? K čemu je člověku Boží slovo, které nemůže pochopit? Proč tělesný člověk nepřijímá věci Božího Ducha? Určitě není problém v tom, že by o Bohu nikdy neslyšel. Problém není ani v tom, že by nerozuměl tomu, co je řečeno. On však říká, že je to bláznovstvím.
Apoštol Pavel klade slovo bláznovství do úst nevěřících, opakovaně říká, že je to pro tělesného člověka bláznovstvím (1K 1,18).
Moudrý křesťan nemarní čas snahou vysvětlit Boží záměr člověku, který není znovuzrozený. Stejně tak by se mohl snažit popsat západ slunce slepému člověku. Když člověk předkládá Boží zjevení bez pomoci Ducha Svatého, který ho vyučuje, je to jako by se snažil zachytit sluneční paprsky na rybářský háček. Stejně tak, předkládá-li křesťan Boží zjevení tomu, kdo není narozen z Ducha Svatého, takovému člověku zní vše strašně cize. 
Bůh dává každému věřícímu duchovní dary, které má používat pro službu. Tyto dary jsou zvláštní schopnosti, které dal Bůh pouze věřícím, aby jimi Bohu sloužili. Duchovní dary nejsou za odměnu, nemůžeme si je nějak zasloužit, jsou to přece dary, jsou projevem milosti, kterou nám dává Bůh. Každému byla dána milost podle míry Kristova obdarování (Ef 4,7). Duchovní dary, které jsi dostal, nejsou jen pro tebe, nýbrž pro druhé. Stejně jako jiní dostali dary, abys z nich měl užitek i ty.
Jakou naději tedy máme, že budeme schopni přijmout a poznat věci Boží? Naší jedinou nadějí je to, že budeme duchovními lidmi. A duchovními lidmi se stáváme tehdy, když do našeho života vstoupí Ježíš Kristus.

Alois Eliáš (Žatec)

čtvrtek - 7. července 1K 3,1-8

Duchovní nedospělost plodí závist a svár

Mlékem jsem vás živil, pokrm jsem vám jíst nedával, protože jste jej nemohli snést - ani teď ještě nemůžete, neboť dosud patříte světu. Odkud je mezi vámi závist a svár, ne-li z toho, že patříte světu a žijete jako ostatní lidé? (1K3,2-3)

Jaká je nejčastější příčina závisti a sváru mezi křesťany? Řekla bych, že to samé, co se objevilo ve sboru Korintských: 
že některého člověka (jeho názory, projevy, způsoby, práci) „uznáváme“ a jiného s ním srovnáváme, posuzujeme nebo přímo odmítáme. U pisatele dnešního oddílu Písma vidíme duchovní dospělost v praxi. Dospělost, která (ve světle nadpisu této úvahy) neplodí závist a svár, nýbrž je laskavým napomenutím. Ap. Pavel nemluví jazykem své tělesné (cholerické) přirozenosti, která by mohla říci: „Bratři, jste leniví, neučíte se dost rychle, brzdíte práci. Za takovou dobu, co kráčíte za Pánem, byste měli být stejně tak zkušenými a plodnými v Pánových věcech, jako jsem já“. Místo toho ap. Pavel říká laskavě a přitom pravdivě: „Já jsem k vám, bratři, nemohl mluvit jako k těm, kteří mají Ducha, nýbrž jako k těm, kteří myslí jen po lidsku, jako k nedospělým v Kristu.“ (v. 1) Můžeš si o sobě myslet, že jsi velice vzdělaný, zkušený, obětavý, schopný sloužit Bohu, ale jestli v sobě neživíš Božího Ducha, patříš světu a žiješ jako ostatní lidé světa (v. 3) a tvé pomyslné přednosti jsou před Bohem bláznovstvím (v.18-20). Tento stav je podle dnešního textu zdrojem závisti a sváru. „Ať se nikdo nechlubí lidmi“ (v. 21), a už vůbec ne sám sebou. Prosím vás o to, bratři a sestry. Nikdo není něčím víc než „jen“ spolupracovníkem na Božím díle (v.6-9). A Bůh si může použít jenom toho, kdo je vyprázdněn od sebe sama (v. 7) a nepřestává se naplňovat Svatým Duchem.

Andrea Balážová (Žatec)

pátek - 8. července 1K 3,9-23

Duchovní služba může mít různou hodnotu

Zda někdo na tomto základu staví ze zlata, stříbra, drahého kamení, či ze dřeva, trávy, slámy - dílo každého vyjde najevo. Ukáže je onen den, neboť se zjeví v ohni; a oheň vyzkouší, jaké je dílo každého člověka. Když jeho dílo vydrží, dostane odměnu. Když mu dílo shoří, utrpí škodu; sám bude sice zachráněn, ale projde ohněm. (1K 3,12-15)

Apoštol Pavel v tomto oddílu Písma přirovnává život křesťana ke stavbě. Každý věřící člověk ve svém životě nějakým způsobem staví. Základ této stavby je daný a pro všechny věřící stejný - je to Pán Ježíš Kristus. To je jistota spasení, na které každý stavíme dílo našeho života. 
Jak na tomto duchovním základě stavíme, jinými slovy, jak kvalitní službu pro Pána odvádíme, to je už na každém z nás. Každý je zodpovědný za to, jakým způsobem a z jakých materiálů buduje duchovní chrám. Někdo používá kvalitní a drahé materiály, jiný naopak šetří a volí nekvalitní a laciné materiály. Něčí stavba sice může zvnějšku vypadat krásně a lákavě, pod pozlátkem se ale skrývají jen bezcenné materiály - dřevo, tráva a sláma. 
Nezáleží totiž jen na viditelných výsledcích naší služby, ale zejména na tom, co není na první pohled zřejmé - na postoji našeho srdce, na úmyslech a motivaci, které se skrývají za naší službou. Pracujeme oddaně a pilně na Božím díle, dáváme mu v naší službě to nejlepší? Anebo jen plníme to nejnutnější, co se od nás očekává, jen tak „aby se neřeklo“?
Ať už jsme ale stavěli jakkoli, vězme, že přijde den, kdy kvalita naší stavby vyjde najevo. Až přijde Pán Ježíš na zem, každého dílo otestuje a provede kolaudaci naší stavby. Potom se ukáže, jak hodnotná byla naše služba a zda obstála. Pak bude zjeveno i to, co je skryto.
Buďme k sobě upřímní a zkoumejme sami sebe, jak si v tomhle ohledu stojíme. Dokud jsme naživu, dokud trvá Boží milost, využívejme tento čas, a oddaně služme tím nejlepším, co máme. Kéž bychom pak při příchodu našeho Pána slyšeli: „Správně, služebníku dobrý a věrný, nad málem jsi byl věrný, ustanovím tě nad mnohým; vejdi a raduj se u svého pána.“ (Mt 25, 21)

Josef Hrůza (Žatec) 

sobota - 9. července 1K 4,1-21

Duchovní obdarování je jen z Boží milosti 

Kdo ti dal vyniknout? Máš něco, co bys nebyl dostal? A když jsi to dostal, proč se chlubíš, jako bys to nebyl dostal? (1K 4,7)

Jak říká Pavel: „Poněvadž tedy máme tuto službu podle milosrdenství, které jsme přijali, nepolevujeme.“ (2K 4,1)
Milosrdenství je Boží milost určená lidem, kteří jsou z Božího pohledu vinní a bezmocní.
U Pavla vidíme naprostou nehodnost na jedné straně a odvahu sloužit Bohu na straně druhé.
Pokud spustíme oči ze své nehodnosti, ocitáme se v nebezpečí, že budeme používat své dary a plnit svou službu v duchu domýšlivé pýchy, jako by Bůh měl štěstí, že nás má v týmu. Když se zase soustředíme příliš na nehodnost, tak můžeme zanedbat tu Boží milost. Ani jedno ani druhé není dobré. Já osobně cítím neustále tu nehodnost, že na to nemám, že by to někomu mohlo vadit, a tak často zaháním různé myšlenky nebo i povzbuzování ke službě.
Jistě každý dostal od Boha nějaké obdarování, jen ho správně využít. Nic jsme si nezasloužili, to nikdo z nás. Sloužit můžeme také jen díky Kristu. Pokud máme udělat pokrok v jakémkoli obdarování, musíme „odhlédnout“ od sebe a dívat se jen na Krista. Právě v Něm je na nás Boží milost vylita podle potřeby jednoho každého sloužit dary, kde koho a jak Bůh právě potřebuje. 
Zamysli se dnes, jaké můžeš mít a máš obdarování. A zkus ho tento týden využít, s pomocí Boží.
 
Mariánka Peková (Žatec)

neděle - 10. července 1K 5,1-13

Odlišný postoj vůči hříšníkům ve světě a v církvi

Napsal jsem vám v listě, abyste neměli nic společného se smilníky; ale nemyslel jsem tím všecky smilníky tohoto světa nebo lakomce, lupiče a modláře, protože to byste museli ze světa utéci. Měl jsem však na mysli, abyste se nestýkali s tím, kdo si sice říká bratr, ale přitom je smilník nebo lakomec nebo modlář nebo utrhač nebo opilec nebo lupič; s takovým ani nejezte. (1K 5,9-11)

Apoštol Pavel ve svém dopise církvi v Korintu zcela jasně popisuje problémy, se kterými se bratři potýkají. V době služby apoštola Pavla se Korint vyznačoval až přehnaně ohavnou nemorálností. Církev se v té době potýkala s nejednotou a do myslí věřících se vkrádaly hříšné myšlenky zhoubného světa. Čerstvě obrácení se vraceli ke svým původním praktikám nebo názorům. Pavel se snaží povzbudit své bratry v Kristu. Kdybychom vypustili desátý verš, zcela jistě se změní smysl toho, co se snaží apoštol říct. Nestýkejte se s nikým, kdo hřeší. Proto je tento verš skoro zásadní. Evangelizace hříšníků je jednou z podstat naší existence, povzbuzování se mezi sebou jako mezi bratry a sestrami taktéž, protože i my patříme do skupiny hříšníků. Pavel upozorňuje hlavně na ty, kteří se označují za naše bratry, sedí vedle nás, poučují druhé o jejich chybách, ale sami jsou smilníci, lakomci nebo modláři. Tito lidé se dopouštějí mnohem větších hříchů, protože hřeší vědomě i přesto, že poznali pravdu a přijali kdysi Ježíše Krista za svého Spasitele. Bible nás několikrát upozorňuje, abychom byli pozorní a nedali se zapřáhnout do cizího jha. „Nedejte se zapřáhnout do cizího jha spolu s nevěřícími! Co má společného spravedlnost s nepravostí? A jaké spolužití světla s temnotou?“ (2K 6,14)
„Ne každý, kdo mi říká ‚Pane, Pane‘, vejde do království nebeského; ale ten, kdo činí vůli mého Otce v nebesích.“ (Mt 7,21)
A tak se nepřizpůsobujme tomuto věku tmy a buďme společně jednotní a silní před hříšníky, kteří se nás budou snažit stáhnout do světa, který je sice na pohled pěkný, líbivý a skoro neodolatelný, ale důsledkem je smrt a utrpení. Buďme pro svět majákem, který odolává bouři a přílivu a neustále svítí na cestu do přístavu. 

Ladislav Mašek (Žatec)

pondělí - 11. července 1K 6,1-20 

Falešný pocit svobody

„Všechno je mi dovoleno“ - ano, ale ne všechno prospívá. „Všechno je mi dovoleno“ - ano, ale ničím se nedám zotročit. (1K 6,12)

Každá mince má dvě strany. Je-li na jedné svoboda, pak na druhé musí být zodpovědnost. I když bychom si to přáli, nejde to rozdělit. Lidé i my sami máme často představu, že jsme svobodní tehdy, když nás nic a nikdo neomezuje. Dělat si co chci, to je v lidských očích ta pravá svoboda. Ve skutečnosti je to klam. Nejde totiž jen o to, co můžu dělat, ale také o to, co nechci dělat. Představa dospívajících o neomezené svobodě dosažením 18. roku věku je falešná. Se svobodou „rozhodovat se“ na ně padne i zodpovědnost za „veškeré jednání“. Dosažením plnoletosti se otevírá cesta třeba k legálním návykovým látkám. Závislý člověk už ale nemá svobodu přestat, protože se stal otrokem. A cesta z takového otroctví je bolestná. A když se to podaří, pak doživotní abstinence už není tak úplně svobodné rozhodnutí. Apoštol Pavel tedy varuje před falešným pocitem svobody. 
Ano, Kristus nám vydobyl svobodu (Gal 5,1) a zbavil nás otroctví hříchu. Dal nám svobodu a sílu cíleně se v životě vyhýbat hříchu, který člověka ničí. Tím spíše to platí ve společenství církve, která je obrazem Kristova těla. „Nevíte, že vaše těla jsou údy Kristovými?“ (v. 15) Církev je „místo“, kde jednotlivé části těla mají o sebe vzájemně pečovat (1K 12,25). Kristova láska nám dává svobodu přestat se soustředit na sebe a zacílit naši pozornost na druhé. „Vy jste byli povoláni ke svobodě, bratři. Jen nemějte svobodu za příležitost k prosazování sebe, ale služte v lásce jedni druhým.“ (Ga 5,13). ¨

Tomáš Mrázek (Suchdol n./O.)

úterý - 12. července 1K 7,1-16

V manželství neuplatňuj své nároky, ale své závazky 

Muž ať prokazuje ženě, čím je jí povinen, a podobně i žena muži. Žena nemá své tělo pro sebe, ale pro svého muže. Podobně však ani muž nemá své tělo pro sebe, ale pro svou ženu. (1K 7,3-4)

Slova apoštola Pavla jsou reakcí na otázku (postoj nebo problém), který je zmíněn v dopise, který napsali Pavlovi korintští věřící. O co přesně šlo, to se můžeme jen domnívat. Pro nás je podstatné, co apoštol svými slovy potvrzuje. Přijetím Krista se člověk nestává andělem (Mk 12,25) a také se nic nemění na manželské smlouvě ani souvisejících závazcích. Za životem v době bez Krista prostě nelze udělat tlustou čáru, a tím se zbavit závazků, které na sebe člověk dobrovolně vzal. Zvláště když manželství je Boží dar člověku, který se týká všech dimenzí lidské bytosti. Platnost a závaznost apoštol výslovně zdůrazňuje ve verších 10-14. A to i v případě, že jeden z manželů ještě Krista nepřijal. Pro absenci intimního života mezi manželi existovaly v židovství jasně dané podmínky stanovené zákonem. Krátká absence byla přípustná z důvodu „oddělení“ k modlitbě a meditaci při nazirejském slibu. 
Manželství je vzájemná služba a vztah, do kterého člověk vstupuje před Bohem. To samozřejmě neznamená, že v manželství nemohou převládnout sobecké zájmy. Tělesná láska je jen jednou z mnoha demonstrací skutečnosti „být jedno tělo.“ Při vzájemném, svobodném a časově ohraničeném souhlase je „odloučení“ možné. Někdy je i vynuceno okolnostmi života. Stále však platí, že manželství má být společenstvím, které vzájemnou láskou připomíná Krista a církev. Společenstvím, ve kterém pýcha, vydírání a sobectví nemají mít žádné místo. 

Tomáš Mrázek (Suchdol n./O.)

středa - 13. července 1K 7,17-40

Život v pomíjejícím světě

Lhůta je krátká. Proto ti, kdo mají ženy, ať jsou, jako by je neměli, a kdo pláčou, jako by neplakali, a kdo jsou veselí, jako by nebyli, a kdo kupují, jako by nevlastnili, a kdo užívají věcí tohoto světa, jako by neužívali; neboť podoba tohoto světa pomíjí. (1K 7,29-31)

Tíseň času a krátkost lhůty se promítá do velké části sedmé kapitoly. Jako by to ani nebyl tentýž apoštol, který na jiném místě naopak povzbuzuje mladé vdovy k novému sňatku (1Tim 5,14). Pavel žije v intenzivním očekávání Kristova příchodu a je si vědom toho, že manželství je velký závazek. Závazek, při kterém nutně vznikají starosti, pečujeme-li jeden o druhého. „Já bych však chtěl, abyste neměli starosti.“ Dokonce se tedy zdá, že apoštol od manželství spíše odrazuje a svými slovy komplikuje věřícím život. Musíme mít ale na paměti, že píše do konkrétní situace. Navíc sám otevřeně přiznává, že součástí instrukce jsou i jeho vlastní úvahy (v. 25 a 40). O co se tedy snaží? Pavel to říká jasně: „Domnívám se, že vzhledem k tomu, co má přijít, je pro člověka nejlepší zůstat tak, jak je.“ Jde mu o to, aby vzhledem k nastávajícím událostem měli věřící co nejlepší „výchozí“ pozici. Dopis vznikl v době vlády císaře Klaudia a svět měl za sebou těžkou zkoušku v podobě hladu (Sk 11,28). Další potíže měly přijít za vlády císaře Nera. Apoštol očekává nesnadnou dobu, ve které nebude jednoduché obstát. Pavlova slova jsou pro dnešní církev nejen připomínkou naší plné závislosti na Kristu, ale také připomínkou naší křehkosti. Vědomí toho, že tento pomíjející svět není naším domovem, nás má vést k životu ve službě. „To vám říkám, abych vám pomohl, ne abych vás uvedl do nesnází, ale abyste žili důstojně a věrně lnuli k Pánu bez rozptylování.“ (v. 35)

Tomáš Mrázek (Suchdol n./O.)

čtvrtek - 14. července 1K 8,1-13

Poznání bez lásky je domýšlivé 

Pokud jde o maso obětované modlám, víme, že ,všichni máme poznání´. Poznání však vede k domýšlivosti, kdežto láska buduje. Jestliže si někdo myslí, že něco už plně poznal, ten ještě nepoznal tak, jak je třeba. (1K 8,1-2)

Z dnešního textu nám může vyvstat myšlenka, zda vůbec usilovat o větší poznání. Vždyť poznání vede k domýšlivosti, a to není nic, co bychom v našem životě rádi viděli. Vždyť “pýcha předchází pád, domýšlivost klopýtnutí” (Př 16,18). Proč tedy usilovat o větší poznání, na kterém pak mnohdy budujeme své sbory a církve? Nejsou to často právě tato poznání, co nás rozděluje?
Poznání jistě není špatná věc. Jen je tu ještě důležitější aspekt než poznání. Tím aspektem je láska. Poznání bez lásky vede k domýšlivosti. Poznání bez lásky rozděluje, ale láska buduje. Láska není domýšlivá. Usilujme o poznání, ale hlavně usilujme o lásku.
Někdy se ale můžeme setkat s trochu opačným problémem. Vznikají situace, kdy se nám nelíbí, že bratr či sestra obrazně řečeno „jí to maso obětované modlám“. Rádi bychom vyrukovali s pověstným “dejte si pozor, aby se tato vaše svoboda nestala kamenem úrazu pro slabé” (1K 8,9). Kámen úrazu však není vůbec o tom, zda se mi něco nelíbí nebo vadí. Podstatné je to, zda vinou mého jednání upadá můj bratr do hříchu. Je třeba se ptát, zda i v tomto opačném postoji nechybí láska? Zda i v tomto postoji nepanuje domýšlivost? A tak se zamysleme, zda s někým nejsme na jedné z těchto stran barikády. Hledejme především to, co nás spojuje, a ne rozděluje. Hledejme poznání, ale především lásku jedni k druhým. 

Daniel Štverák (Suchdol n./O.)

pátek - 15. července 1K 9,1-14

I Boží služebníci potřebují finanční zajištění
 
Není to řečeno spíše pro nás? Ano, pro nás to bylo napsáno, neboť ten, kdo orá a kdo mlátí, má pracovat s nadějí, že dostane svůj podíl. Tak i Pán ustanovil, aby ti, kteří zvěstují evangelium, měli z evangelia obživu (1K 9,11 a 14) 

V tomto textu je toho řečeno hodně. Zaměřit bych se chtěl především na sedmý verš. „Kdopak kdy koná vojenskou službu na vlastní náklady?“ (CSP) Když to posoudím dle našeho sboru, tak jediný placený pracovník je kazatel, ale rozhodně není jediný, kdo ve sboru slouží. Aby sbor fungoval, je zapotřebí hodně práce a hodně služby. Dokážete si představit, kolik by se muselo dávat do sborové pokladny, kdyby se za každou službu mělo platit? Nechci mluvit o mzdě na živobytí, ale na vybavení či čas, který je investován do sboru. Kolik lidí má přehled o tom, kolik stojí kvalitní nástroj? Nástroje, na které se hraje ve sboru, jsou toho člověka, nebo sborové? Ohledně času? Kolik hodin musel hudebník věnovat, aby uměl hrát tak, jak umí? Kolik času je věnováno nacvičování, aby chválící skupina měla 10-15 minut chval v neděli? A takto je to ve všech službách, v nedělní besídce, v dorostu, v mládeži. Vedoucí mají možnost se vzdělávat, ale to také není zadarmo, ani ta cesta na školení. Někdo dává do sboru čas, někdo peníze. Chtěl bych také zmínit ještě jedno platidlo, které nic nestojí. A to je vděčnost. Říct, že si vážíme té služby, kterou druzí dělají. Uvědomují si mládežníci, že když se setkají a mají v místnosti světlo a teplo, tak to také není zadarmo? Celá kapitola začíná otázkou: „Což nejsem svoboden?“ (CSP). Ten nárok je jasný, ale jestli to má být o svobodě, měl by člověk mít na výběr. Může se rozhodnout, jestli to udělá za svoje nebo s přispěním sboru. 

Petr Štverák (Suchdol n./O.)

sobota - 16. července 1K 9,15-23

Přizpůsobivost v zájmu služby různým lidem 

Jsem svoboden ode všech, ale učinil jsem se otrokem všech, abych mnohé získal. Těm, kdo jsou slabí, stal jsem se slabým, abych získal slabé. Všem jsem se stal vším, abych získal aspoň některé. (1K 9,19 a 22)

Apoštol Pavel je úžasným vzorem v tom, jak položil svůj života na oltář evangelia. Velmi si vážím jeho příkladu. On dostal od Ježíše životní poslání, které ustanovil jako hlavní prioritu svého života, a vše ostatní se muselo před tímto úkolem sklonit (přizpůsobit se mu). Skutky apoštolů i Pavlovy dopisy jsou plné konkrétních příběhů, kde se Pavel nebál použít všechny možné dostupné prostředky (kromě hříchu) pro to, aby někdo další mohl slyšet a přijmout evangelium. Mezi řádky můžeme vyčíst, že Pavel byl skvělý taktik, a svými skutky nás učí, že je důležité získat pozornost a ideálně i náklonnost posluchačova srdce, aby zvěstování evangelia bylo efektivní. K našemu sboru v Suchdole se váže historie celé řady Božích mužů, kteří také museli nejprve pozorovat a pochopit kulturu těch, kterým chtěli přinést evangelium. Mluvím o Moravských bratřích. Zvláštní situace nastala třeba v Grónsku. S obvyklou dovedností, kterou bylo pěstování obilí, tady rozhodně nepochodili. Jak místním představit jeden ze symbolů židovských a křesťanských Velikonoc, když beránka nikdo z nich nikdy neviděl? A tak postupně vznikl tuleň Boží, na kterého už přece jen „slyšeli“ o poznání lépe. 
A jak jsme na tom my, křesťané 21. století? Není to někdy tak, že se až příliš držíme kultury, ve které jsme byli vychováni? V důsledku toho se snažíme lidem přinést evangelium způsobem, kterému oni prostě nerozumí. Je jednodušší a bezpečnější zůstat schovaný v bezpečných vodách církevní kultury, než v čistotě a s jasným záměrem proniknout do často hříšné kultury světa okolo nás. Ale co z toho je ta správná cesta? Myslím, že ta, kterou by si vybral i apoštol Pavel.

Vladislav Alexandruk (Suchdol n./O.)

neděle - 17. července 1K 9,24-27

Vítězství není zadarmo 
 
Nevíte snad, že ti, kteří běží na závodní dráze, běží sice všichni, ale jen jeden dostane cenu? Běžte tak, abyste ji získali! Každý závodník se podrobuje všestranné kázni. Oni to podstupují pro pomíjitelný věnec, my však pro věnec nepomíjitelný. (1K 9,26-27) 
Když mi bylo kolem 18 let, často jsem byl účastníkem běžeckých závodů. Abych mohl reprezentovat svůj školní oddíl, musel jsem pravidelně trénovat, bez toho to nešlo. Vlastní závod měl ukázat, kdo a jak se poctivě věnoval přípravě a kolik na to vynaložil úsilí. Všichni závodnici chtějí zvítězit, ale jenom ten, který je připravený a odolá psychickým i fyzickým těžkostem při závodě, může zvítězit. 
Čteme, že i my máme běžet tak, abychom cenu získali. Co to znamená? Být připravený znamená mít vytrvalost a dobrou kondici, kterou nezískáme ničím jiným než pravidelným tréninkem - čtením Božího slova a modlitební přípravou, cvičením, které nám pomůže být odolnějšími. Ne nadarmo se říká, těžko na cvičišti, lehko na bojišti. A my budeme muset bojovat, bojovat s nepřítelem, který je lstivý a zákeřný. Máme přece touhu zvítězit. Před námi je jasný cíl - Boží království. Kdo by se tam nechtěl dostat. Tam, kde sám Bůh bude uprostřed nás, kde už nebude nic, co by nás trápilo, a navíc to bude navždy. Stojí za to být připravený? Naše snaha spočívá v následování příkladu Pána Ježíše Krista, toho, který prošel tu cestu před námi a zvítězil. On je naším příkladem. Nemusíme tápat, protože všechno, co potřebujeme na naší cestě k cíli, je zapsáno v Božím slově. Je jenom na nás, jak hluboce si to vezmeme k srdci, jak se připravíme na různé životní překážky. Ale výsledek stojí za to, to je náš cíl. Je to věčný život v Božím království.

Jaroslav Jezerský (Suchdol n./O.)

pondělí - 18. července 1K 10,1-12

Pády jiných jsou pro nás výstrahou 

A přece se většina z nich Bohu nelíbila; vždyť poušť byla poseta jejich těly. To vše se stalo nám na výstrahu, abychom nezatoužili po zlém jako oni.“ (1K 10,5-6)

Každý z nás dělá chyby. Chybovat je lidské. Ale říká se, že moudrý člověk své chyby neopakuje, protože se z nich poučil. To je dobré, ale ještě lepší řešení je poučit se na chybách druhých. Desátá kapitola 1. listu apoštola Pavla do Korintu nás k tomu nabádá. V předcházející kapitole dává apoštol Pavel sám sebe za příklad zralého křesťana, který dodržuje kázeň, aby mohl lépe sloužit Bohu. Desátá kapitola ukazuje Izrael jako příklad duchovní nezralosti, která je vidět z jejich přílišné sebedůvěry a nedostatku sebekázně. Naše současná „moderní doba“ se v mnoha věcech velmi výrazně liší od doby, kterou zažíval izraelský národ zhruba před 3000 lety. Nebyl internet, počítače, elektrická zařízení, letadla, rakety… Současný člověk, využívající výdobytků techniky, může snadno dojít k názoru, že nám minulost už nemá co říci. Ale člověk se nezměnil! Izraelský národ je věrným obrazem nás samotných. Často se dopouštíme stejných chyb jako oni. Neděláme sice modly zlatých telat, ale kolik „model“ nebo špatného jednání můžeme mít kolem sebe? Touha po penězích, po slávě, po moci nebo reptání, nelaskavé jednání či zloba a závist. To všechno nám může být pokušením. Proto bychom neměli zapomínat poučení z minulosti. Apoštol Pavel svým listem napomínal a korigoval věřící v Korintu. My, věřící žijící ve třetím tisíciletí, máme velkou výhodu. Máme k dispozici celou Bibli, podle které můžeme a máme korigovat svůj život. Pravidelným a důkladným studiem Bible si můžeme připomínat, jaký způsob života od nás Bůh žádá. A nemáme stále opakovat stejné chyby. Kéž vždy jednáme podle Přísloví 3,7 - Nebuď moudrý sám u sebe, boj se Hospodina, od zlého se odvrať.

Josef Švirák (Zlín)

úterý - 19. července 1K 10, 13-22 

Bůh dává východisko z každé zkoušky

Nepotkala vás zkouška nad lidské síly. Bůh je věrný: nedopustí, abyste byli podrobeni zkoušce, kterou byste nemohli vydržet, nýbrž se zkouškou vám připraví i východisko a dá vám sílu, abyste mohli obstát. (1K 10,13)

Zkoušky a pokušení nemáme většinou v oblibě. Často jde o věci těžké, tvrdé, vyžadující odříkání, pokoru a trpělivost. Přesto nám Bible mnohdy představuje ty, jejichž život byl plný nespravedlnosti, strádání, zkoušek a bolesti. Vzpomeňme třeba na Josefa, Davida, Joba, Jana Křtitele a také Pána Ježíše. Kolika krutými zkouškami museli projít!
Bible nám neslibuje, že zkouška bude procházkou růžovou zahradou a že dopadne vždy podle našich představ. Ale přesto nám představuje zkoušku jako něco, co je nezbytnou součástí křesťanova růstu. Jakub nás dokonce vybízí, abychom měli ze zkoušek radost, protože jsou nástrojem k naší dokonalosti (Jak 1, 2-4). Bůh nám také říká, že si všechny věci v našem životě použije k dobrému (Řím 8, 28). Že všechny zkoušky a pokušení, v nichž zvítězíš, povedou ke tvému zbudování, ke tvé vytrvalosti, k posílení tvého charakteru.
Velkým zaslíbením pro nás je, že Bůh nás ve zkouškách neopustí. Bůh je věrný. Jakkoliv těžkou cestou v životě půjdeš, můžeš se spolehnout na to, že Bůh bude po tvém boku. Ať procházíš nemocí či ztrátou blízkého člověka, ať jsi přišel o zaměstnání nebo máš dluhy, věz, že Pán Bůh je ti nablízku a chce všechnu bolest nést s tebou. A On má pro tebe řešení a nabízí ti i sílu ve Svém Synu, Ježíši Kristu, abys mohl všechno zvládnout.
A tak i když se budou zdát útrapy nekonečné, spolehni se na Boží věrnost. On o tobě ví. Ví, o čem přemítáš ve svém srdci, tvá víra je pro Něj drahocenná. Chce poznat, že i ty to s Ním myslíš vážně a že budeš čekat na Jeho pomoc. A stejně jako u našich hrdinů víry i u tebe si Bůh použije vybojované zkoušky k utužení vašeho vzájemného vztahu a k růstu tvé víry.

Bohdana Sedláčková (Zlín)

středa - 20. července 1K 10,23-33

Ohleduplný vše dělá k Boží slávě

Ať tedy jíte či pijete či cokoli jiného děláte, všecko čiňte k slávě Boží. Nebuďte kamenem úrazu ani Židům, ani Řekům, ani církvi Boží, já se také snažím všem vyjít vstříc. Nehledám svůj vlastní prospěch, nýbrž prospěch mnohých, aby byli spaseni. (1K 10,31-33)

Tato slova apoštola Pavla zaznívají na závěr rozsáhlého pojednání na téma „maso obětované modlám“. Pavel se s Korintskými shodne v tom, že křesťané jsou svobodní jíst maso z krámu a neřešit, zda bylo součástí kultického uctívání. Taková otázka nemá zatěžovat jejich svědomí. Křesťanská svoboda však neklade důraz na to, co já mohu, ale na to, co prospívá druhým. V konečném důsledku se má křesťan při praktikování své svobody řídit principem: ať každé mé jednání oslavuje Boha. Ať vše, co dělám, pravdivě vypovídá o Bohu a jeho charakteru - o Boží slávě. A Bůh zjevený v Kristu je Bohem, který má na mysli to, co slouží druhým, nejen jemu.
Mohu totiž jednat svobodně, ale přitom být kamenem úrazu druhým - svým jednáním jim do cesty stavět překážku, která přivodí jejich pád. Aby k tomu nedošlo, musím při praktikování své svobody brát ohled na druhé. Musím se ptát, jak je mé jednání ovlivní. Musím se ptát, zda mé jednání hledá jejich prospěch - přispívá k jejich spáse. Nebýt kamenem úrazu Židům znamená nedělat nic, co by vysílalo signál, že křesťané tolerují pohanskou modloslužbu. Nebýt kamenem úrazu Řekům znamená nedělat nic, co by vzbuzovalo dojem, že jejich modly jsou s křesťanstvím slučitelné. Nebýt kamenem úrazu církvi Boží znamená mít ohled na slabší ve víře a nenutit je jednat proti jejich svědomí. Jinými slovy, v konkrétním kontextu se má svoboda jíst maso projeví tím, že ho jíst nebudu. Půjde mi totiž více o Boží slávu, o spásu mnohých, než o mne. 
Svobodný křesťan je svobodný od svého sobectví, svobodný být otrokem Kristovým. Kristovská svoboda se z lásky k Bohu a k lidem vzdává svých práv, hledajíc prospěch druhých. Křesťanskou svobodu bychom mohli přirovnat ke kytarové struně. Je-li struna „svobodná“, ničím nesvázaná, není k ničemu. Nelze na ni hrát. Ale jakmile je na obou koncích ukotvena a natažena, dostává svobodu naplnit smysl své existence. I my získáváme skutečnou svobodu naplnit své poslání až tehdy, když je naše svobodné bytí ukotveno touhou po Boží slávě na straně jedné a touhou po prospěchu a spáse ostatních na straně druhé. 

Marek Titěra (Zlín)

čtvrtek - 21. července 1K 11,17-34 

Večeře Páně - památka jeho oběti na kříži

„Já jsem přijal od Pána, co jsem vám také odevzdal: Pán Ježíš v tu noc, kdy byl zrazen, vzal chléb, vzdal díky, lámal jej a řekl: ,Toto jest mé tělo, které se za vás vydává; to čiňte na mou památku.´ Stejně vzal po večeři i kalich a řekl: ,Tento kalich je nová smlouva, zpečetěná mou krví; to čiňte, kdykoli budete píti, na mou památku.´" (1K 11,23-25)

Zamysleme se nad tím, proč to máme dělat a proč zrovna toto? Proč vlastně Ježíš rovnou říká: „...to čiňte na mou památku.“ (1K 11,23-25, Lk 22,19) To jest: „Nezapomeňte nikdy, co jsem vás naučil, co jsem vám ukázal a co jsem pro vás udělal.“ Říká: „Opakujte si to znovu a znovu, aby se to stalo součástí vaší bytosti, jako strava, jako živiny, které se stávají stavebními kameny vašich těl.“ Naše paměť je bídná, zvláště co se týká věcí jdoucích proti tělu a proti světu. Dokonce potřebujeme nadlidskou pomoc v podobě Ducha svatého, aby nám, připomněl všechno, co Ježíš říkal (J 14,26). V Písmu je mnoho míst, která nabádají k pamatování, zejména Božího zákona a Božích činů (pamětní kameny Izraelců, svátky - Dt 11,18 apod.). 
A proč dělat na památku právě toto? Předně, společné jídlo je vyjádření přátelství a sounáležitosti. Má to být příjemný okamžik po všech stránkách (1K 5,11). Přijímáme rozlámaný chléb, podíl na lámání (trápení, probití, probodení) Jeho těla. Dále, kalich podal ve starém Izraeli nápadník, když přišel žádat o ruku svou vyvolenou. Ze své torny vytáhl svatební smlouvu, kterou podal dívčinu otci, dary pro členy domácnosti a před dívku postavil pohár s vínem. Ta, když se z něho napila, řekla tím své ano. Když přijímáme tento kalich z Ježíšových rukou, říkáme mu: „Ano, Pane Ježíši, přijímáme Tvou nabídku, přijímáme Tebe a dáváme se Ti.“
Úžasný je ten prvek smíření, když Ježíš tuto Večeři ustanovuje: „Už nebudete přistupovat k Bohu prostřednictvím krve a bolesti jiného tvora. Moje krev a bolest jsou poslední. Nyní se budeme setkávat jako dobří přátelé.“ Přijímáte to?

Pavel Salajka (Zlín)

pátek - 22. července 1K 12,1-11

Rozdílná obdarování ke společnému prospěchu

Jsou rozdílná obdarování, ale tentýž Duch; rozdílné služby, ale tentýž Pán; a rozdílná působení moci, ale tentýž Bůh, který působí všecko ve všech. Každému je dán zvláštní projev Ducha ke společnému prospěchu. (1K 12,4-7)

Sbor v Korintu nebyl příkladný. Věřící byli obklopeni nemorálními náboženskými praktikami a mnohé z nich přinášeli do sboru. Jakým způsobem měli rozlišit mezi opravdovými projevy Ducha svatého a falešnými projevy? Zde Pavel začíná odpovídat. Všeobecně Pavel zdůrazňuje, že musí mluvit pravdivě o Ježíši - o jeho lidství i o jeho božství. Když někdo nemluvil pravdivě o Kristu, jakékoliv vyjádření nebylo od Ducha svatého. Žádná osoba z Trojice nemůže mluvit proti ostatním (v 3). Jsou jednotné. A pak Pavel ukazuje, že církev se má podobat Trojici. Otec má svou roli a také ji mají Syn a Duch svatý. Jsou rozdílné role, ale jeden Bůh. Proto Pavel píše, že v církvi jsou rozdílná obdarování, ale tentýž Duch. Jsou rozdílné služby, ale tentýž Pán, a rozdílné působení moci, ale tentýž Bůh. Obdarování má způsobit jednotu v církvi. Máme se stát obrazem Boha, když používáme svá obdarování.
Také si máme uvědomit, že naše obdarování není pro náš osobní prospěch. Jsme obdarováni, abychom prospívali našemu sboru a sloužili našim bratrům a sestrám. Ani jeden z nás není „celý“, potřebujeme se navzájem. Pavel jim (i nám) připomíná, že každý má svůj zvláštní dar od Ducha svatého, což znamená, že každý ve sboru má své místo a službu. Také je to Duch svatý, který se rozhoduje, komu dá který dar. Není to na nás, a tak bychom neměli závidět bratrům nebo sestrám, kteří mají „nějaký“ jiný dar. Lepší je hledat svůj dar a sloužit tam, kde Bůh naplánoval. Když nebudeš sloužit darem, který ti dal Bůh, kdo bude sloužit místo tebe? „Obdarování je lněným plátnem, kterým se přepásáváme, abychom umývali nohy našim bratrům a sestrám.“ (Bob Utley) Takto sloužíme stejně jako náš Pán Ježíš Kristus. (J 13,1-5)

Donna Wall (Zlín)

sobota - 23. července 1K 12,12-26

Provázanost těla je příkladem duchovní provázanosti

Ale Bůh dal tělu údy a každému z nich určil úkol, jak sám chtěl. Kdyby všechno bylo jen jedním údem, kam by se podělo tělo? Ve skutečnosti však je mnoho údů, ale jedno tělo. Oko nemůže říci ruce: „Nepotřebuji tě!“ Ani hlava nemůže říci nohám: „Nepotřebuji vás!“ (1K 12,18-21) 

Lidské tělo je úžasný a dokonalý projekt našeho Stvořitele. Jen když si představím, co vše se muselo spojit v jemné a přesné souhře, když jsem si sedla k psaní tohoto zamyšlení! Pohyby rukou při psaní, hmat, díky kterému cítím klávesnici v konečcích prstů, oči, které rozeznají barvy, tvary, analyzují vzdálenosti. A to ani nemyslím na to, jak vnitřní orgány v mém těle neustále pracují na tom, abych byla zásobena kyslíkem a živinami. Vše v mém těle je důmyslně propojeno a slouží si navzájem a zároveň ve prospěch celého mého těla, abych byla schopná žít, pracovat, zpívat, tančit, radovat se a milovat…
A tento obraz lidského těla používá apoštol Pavel, aby zdůraznil životní důležitost spojení jednotlivých věřících v církvi. Píše korintským věřícím a také nám: potřebujete se navzájem, nemůžete žít izolovaně od ostatních, aniž byste strádali. Pečujte o sebe navzájem, učte se jeden od druhého, sdílejte své starosti i radosti, pomáhejte si, povzbuzujte se a také se napomínejte, modlete se společně, vyznávejte si hříchy a odpouštějte si. Ale především - milujte se navzájem! 
Kvůli Ježíši a jen díky Ježíši jsme spojení v jedno tělo, ve společenství církve, abychom se navzájem milovali a také společně milovali a uctívali Boha.
V dnešní době se však uzavíráme před zdravotními riziky ve svých domovech, sledujeme online přenosy bohoslužeb, k setkání používáme sociální sítě, chvály se linou z našich reprosoustav. Technika nám může skvěle pomáhat v krizových situacích, ale nikdy nenahradí živý kontakt věřících v Kristově těle. Využívejme tedy aktivně příležitosti k oslavě Boha v živém společenství!

Lucie Dümlerová (Zlín)

neděle - 24. července 1K 12,27-31

V církvi má každý určité poslání

Vy jste tělo Kristovo a každý z vás je jedním z jeho údů. (1K 12,27)

Na každém místě je místní církev prezentována jako tělo Kristovo. Každý věřící je členem Kristova těla - místní církve. Pán Bůh dává nezbytné dary a obdarování všem členům místní církve tak, aby byli schopni naplňovat poslání, ke kterému byli povoláni. Všimněme si, že někteří členové církve mají nadpřirozené dary, jako dar uzdravování nebo činění zázraků. Jiní členové místní církve zase mají přirozené dary jako dar řízení či pomoci ostatním. Mnoho členů má kombinaci obou druhů darů, přirozených i nadpřirozených. Nicméně v podstatě nezáleží na tom, jaký dar dotyčný dostal, zda přirozený. nebo nadpřirozený. Podstatné je, že všechny přišly jako dar od Boha. Přijímejme svá obdarování. Pracujme na svých schopnostech. Přestaňme se navzájem srovnávat. Buďme sami sebou. Buďme za svá obdarování vděční. A hlavně, používejme to, co nám bylo dáno.

Pavel Novosad (Zlín)

pondělí - 25. července 1K 13,1-3 

Bez lásky i velká obdarování jsou bezcenná 
Kdybych mluvil jazyky lidskými i andělskými, ale lásku bych neměl, jsem jenom dunící kov a zvučící zvon. Kdybych měl dar proroctví, rozuměl všem tajemstvím a obsáhl všecko poznání, ano, kdybych měl tak velikou víru, že bych hory přenášel, ale lásku bych neměl, nic nejsem. A kdybych rozdal všecko, co mám, ano, kdybych vydal sám sebe k upálení, ale lásku bych neměl, nic mi to neprospěje. (1K 13,2)

Dnes je slovo láska velmi skloňované, slyšíme o něm denně a víme, jak je v našich životech prožívání lásky velmi důležité. Stačí si pustit televizi nebo internet a jsme zavaleni láskou v různých formách. Tento text v originále nám ale ukazuje, že českému slovu láska odpovídá v řečtině několik různých významů: Především je to AGAPĒ, které se vyskytuje ve výše uvedeném textu. Je to i FILIA, láska spojená s osobní blízkostí či náklonností. Či blízká FILADELFIA - láska bratrská a je to dnes nejčastěji viditelná EROS - láska mezi mužem a ženou. Každému z nás starších se v životech prolínají všechny tyto typy. Ať již láska, která obsahuje blízkost či náklonnost lidí, tak i bratrská láska uvnitř Božího lidu či láska mezi mužem a ženou - to vše jsou úžasné a žádoucí vztahy. Naši partneři, sestry a bratři v církvi, přátelé jsou nám Božími dary, nicméně dnes má apoštol na mysli především lásku AGAPĒ. Pavel nás vybízí, aby základním východiskem pro vytváření vztahů byla láska. Normální je milovat, a nikoli nenávidět, spolupracovat, a nikoli konfrontovat. Je důležité vědět, že vše je Božím darem. Sdílení Božích darů má probíhat v atmosféře lásky. Láska je i součástí Božího stvořitelského díla. Kde není láska, tam je hřích. Dnešní svět je složitý a potýká se s mnoha problémy. Mnozí i moudří lidé propadají pesimismu a myslí, že již pro svět není naděje. Naděje tu však je. Přináší ji Ježíš Kristus. On vyzývá k pokání, ke změně našeho myšlení a jednání. On vyzdvihuje význam lásky jako základu pro vytváření vztahů. ... „To je mé přikázání, abyste se milovali navzájem, jako jsem já miloval vás.“ (Jan 15:12) To vám doporučuji i dnes, abyste jeden druhého milovali i v tomto složitém čase. Svět potřebuje lásku. Lásku, jíž je sám Bůh. A On sestupuje v Ježíši Kristu do světa ke každému z vás.

Petr Vašek (BJB Příbor)

úterý - 26. července 1K 13,4-7

Opravdová láska je úžasná, nikdy neselže
 
Ať se děje cokoliv, láska vydrží, láska věří, láska má naději, láska vytrvá. (1K 13,7) 

Žijeme ve světě, kde neexistuje nic, co by bylo stálé a neměnné, a vůbec ne láska. Naopak, naše společnost hlásá, že láska není jen nestálá, ale zcela nevyzpytatelná, prostě jeden den milujete a druhý bez jakékoliv kontroly už nemilujete. To je velice nejistá až beznadějná společnost, do které vyrůstají naše děti a která se snaží ovlivnit každého z nás. Přitom po lásce touží každý člověk a neustále o ní básní a zpívá. Ale opravdová láska, ne pouze náhražka, je něco úžasného, co nemá žádné srovnání a vyžaduje to hluboké rozjímání, abychom uchopili alespoň část té pravdy, o které nám svědčí Písmo na mnoha místech. Láska, která je zosobněna samotným Bohem, je tak úžasná a stálá, protože Bůh ve své dokonalosti se rozhodl, že nás bude milovat nehledě na naše lidské selhání, rebelii a vzpouru vůči němu. A to přesto, že nás zná dokonale, ne pouze naše skutky, ale i naše nejniternější myšlenky, které bychom nikdy nechtěli, aby kdokoliv věděl. Pán Bůh nám přesto prokázal svoji lásku, která nemá srovnání. Je mnoho způsobů, jak se Boží láska k nám projevuje, ale jeden vyčnívá. Sám Boží Syn, Pán Ježíš Kristus, vzal na sebe způsob lidí, a to proto, aby mohl prokázat stálost a úchvatnost Boží lásky k nám lidem. Tím, že zemřel na našem místě za naše hříchy, abychom my nemuseli podstoupit věčnou smrt. A když každý den selháváme, znovu a znovu projevuje svoji milost a lásku. I dnešního dne, když budeme čelit nejistotě, nestálosti a zklamání, spolehněme se na lásku, která vydrží, věří, má naději a vytrvá. 

Mirek Klepáček (BJB Příbor)

středa - 27. července 1K 13,8-13

Nejdůležitější je láska 

A tak zůstává víra, naděje, láska - ale největší z té trojice je láska! (1K 13,13) 

Láska je tím největším Božím darem, je větší než jakýkoliv jiný duchovní dar, protože je na věčnost. Není dočasná, nikdy nezanikne - nevyprchá, není nic, co by ji zrušilo, co by přišlo po ní, co by ji anulovalo. Je tou vzácnější cestou, proto o ni máme usilovat, proto na ni máme upřít svůj zrak, k nebesům, ne na sebe. Láska sama o sobě neznamená, že vždy zvítězí na této zemi. Není univerzálním klíčem, který překoná všechna úskalí a utrpení v našich životech. I s veškerou Boží láskou uprostřed našich životů budou věci, které nebudeme schopni změnit a ovlivnit. Nezajišťuje nám automatický úspěch na této zemi; není to garance, kterou nám Bůh dává, že s láskou překonáme hory a zboříme všechny hradby. Úspěch nebude vždycky součástí lásky, aby naše naděje nebyla falešnou nadějí, ale láska bude vždy součástí duchovního úspěchu. Apoštol Pavel toužil, aby Korintští byli úspěšní v lásce, protože láska je Božím charakterem. Kdo zůstává v lásce, zůstává v Bohu a Bůh v něm. To je skutečná charakteristika křesťanského života. Setrvávání v lásce vypadá tak, že naplňujeme a následujeme Boží přikázání. Ne proto, abychom si zasloužili spasení, ale protože jsme již spaseni. Co je důležité ve tvém životě? Po čem toužíš? Usiluj o to, co je věčné - a to je láska.
„A tak zůstává víra, naděje a láska…“ Apoštol Pavel zde staví do popředí víru, naději a lásku - skutečné znaky zdravých křesťanů. Mluví zde k věřícím, aby věděli, o co mají usilovat, aby se stali „muži“ a nebyli pořád dětmi. Říká, co má být jejich předností. Víra v Pána Ježíše Krista, láska vůči Pánu Bohu a ke všem svatým z Boží rodiny - ke všem bratřím a sestrám. A naděje - myslí tím neotřesitelnou naději ve věčný život. Láska je Božím charakterem. V lásce vůči Pánu Bohu budeme růst na věčnost. Co je tím největším ve tvém životě? 

Marcela Drienovská (Příbor)

čtvrtek - 28. července 1K 14,1-12

Usilujte o duchovní dary budující církev 

Tak i vy: když tak horlivě usilujete o duchovní dary, snažte se, abyste měli hojnost těch, které slouží růstu celé církve. (1K 14,12)

Po třinácté kapitole o lásce se apoštol Pavel zaměřuje na duchovní dary. Téma často až kontroverzní, neboť my sami jsme se v různých denominacích setkali s různým pohledem na tento úsek Bible. Od charismatického pojetí duchovních darů, především jazyků, kdy tento dar obdrží spolu s Duchem Svatým každý věřící, až po názory hluboce konzervativní, podle kterých duchovní dary jako prorokování či mluvení jazyky byly doménou Pavlovy doby a měly význam v období budování prvotní církve. V úvodu čtrnácté kapitoly se Pavel věnuje podrobněji především daru mluvení jazyků a proroctví. Zatímco mluvení v jazycích je prostředkem úzké komunikace mezi „obdarovaným“ člověkem a Bohem, prorocký dar slouží všem a přináší napomenutí, duchovní užitek i povzbuzení. Důkazem toho, že téma duchovních darů není ohraničeno dobou počátků církve, je pro nás dvanáctý verš, který Pavel směřuje k nám, věřícím, kteří jsme součástí sborů. „Tak i vy…“ Ty i já, tam kde jsme, možná ve sboru, kde se skryješ mezi stovkou dalších „sborovníků“. Nebo stojíš ve službě za kazatelnou, ve chválách, ve službě dětem, kde je tě vidět a jaksi se očekává, že jsi „obdarován“. Každý z nás usilujme horlivě o duchovní dary, modleme se, ať nám Bůh ukáže, kterým darem nás obdařil. To je první část naší zodpovědnosti. Ta druhá je pak snaha o to, aby mé duchovní dary sloužily ostatním. Pavel v této kapitole varuje před tím, aby se duchovní dar stal jakousi „one man show“, kdy ostatní budou ve vytržení nad emotivním projevem mé modlitby v jazycích, kdy budou žasnout nad mnohdy apokalyptickými proroctvími, která k nim budu pronášet často v kontextu současných událostí… Snažme se, abychom měli hojnost, dostatek duchovních darů tak, abychom mohli sloužit růstu celé církve. Je velmi důležité budovat osobní vztah s Bohem, ale neméně důležité je přispět ke společnému růstu ve společenství, do něhož nás Bůh postavil. V době, kdy je možné si ve svobodě vybrat z celé řady různých sborů a zvolit si od denominace, stylu chval, osobnosti kazatele, moderních prostor a úrovně misijní služby, jsme často kritičtí. Zaměřujeme se na to, co by nám měl sbor dát a už méně na to, čím chceme my sami k růstu církve přispět. Ve chvílích, kdy se my sami ocitáme uprostřed nespokojenosti uvnitř společenství, povzbuzujeme se tím, že sbor je takový, jaký si ho uděláme, změna musí vyjít od nás, ode mne v první řadě. Slovy apoštola Pavla: „Snažme se, aby duchovní dary, které obdržíme, sloužily k růstu církve.“

Čermákovi (Příbor)

pátek - 29. července 1K 14,26-40

Ve shromáždění má vše sloužit k duchovnímu růstu 

Co z toho plyne, bratří? Když se shromažďujete, jeden má žalm, druhý slovo naučení, jiný zjevení od Boha, ještě jiný promluví ve vytržení a další to vyloží. Všecko ať slouží společnému růstu. (1K 14,26) 

Žijeme v době, která nechce slyšet o řádu, poslušnosti či úctě k autoritám. Připravme tedy svoje srdce a s modlitbou se společně pojďme ponořit do Písma a vykročit na hlubinu. Věřím, že i z tohoto oddílu může ke každému z nás Duch svatý osobně mluvit. V této části Božího slova se dozvídáme o nabídce Pavlova řádu pro korintský sbor, nacházející se ve zřejmém zmatku a chaosu, v němž jsou běžná charismata proroctví a mluvení jazyky (v.26-35). Povšimněme si, že Pavel v této složité a emočně vypjaté situaci nezmiňuje starší jako autority a vedoucí korintského sboru… Všichni víme, že udržet své emoce či jazyk na uzdě je pro každého z nás v určité chvíli obtížné, naše sborová shromáždění někdy nevyjímaje. Proto je řád shromáždění, autorita starších a kazatele něco, co i nám určuje mantinely, ve kterých se můžeme bezpečně pohybovat. Je proto nutné se neustále cvičit v sebeovládání, jednoho to ze vzácných ovocí Božího Ducha. Ruku v ruce s ním jde trpělivost, láska k bratrovi či sestře, pokoj, laskavost či tichost (Ga 5,22). Musím říct, že sám se svými emocemi a úctou k autoritám bojuji, často padám a potřebuji praktickou pomoc či sepjaté ruce modlitebníka. Mám velikou naději v milosti Pána Ježíše Krista, který mě vždy po mém zaklopýtnutí pozvedne, obmyje a přivine do své milující náruče. Bez Něj si svůj duchovní život nedovedu představit a vím, že mě nikdy a nikde neopustí. To platí také o zaslíbení jednoty pro naše obecenství bratří a sester. Pán Ježíš Kristus to slíbil svým apoštolům, ale také těm, kteří skrze ně nabídce smíření s Bohem uvěří (J 17,20). A v tomto je pro nás, Jeho učedníky, náš Pán Ježíš Kristus neotřesitelnou nadějí (1Tm 1,1).

Martin Okáč (Příbor) 

sobota - 30. července 1K 15,1-19

Naděje věřících sahá až do věčného života
 
Máme-li naději v Kristu jen pro tento život, jsme nejubožejší ze všech lidí! (1K 15,19)

Vzpomínáte na velkou a malou násobilku? Nestačilo, aby nám ji paní učitelka jednou vysvětlila, a my jsme ji už automaticky uměli. Když se něco chceme naučit, je nutné, abychom si to často připomínali. Pavel po pokynech jak řešit různé složité praktické situace v církvi v 15. kapitole „připomíná“ základ, na kterém všechno stojí: život, smrt, a především vzkříšení Ježíše Krista. Od řešení nejednoty, nemorálnosti, manželství, pořádku v církvi jsme přímo katapultováni k naději věřících, která sahá do věčného života. „Připomíná“ nám důvod a původ oněch praktických řešení, které v předchozích kapitolách uvádí. Církev není světská organizace, kde se jen jede podle řádů a stanov a tradice. Církev je společenství spasených hříšníků, kteří ve vzkříšení Krista mají naději na věčný život s ním a s Otcem v nebi. Celá 15. kapitola je nejrozsáhlejším „připomenutím“ vzkříšení v Bibli. Kdyby nebylo vzkříšení, naše kázání by bylo prázdné a víra zbytečná (v. 14), kazatelé lháři (v.15), nebyla by záchrana z hříchu (v. 17), ti, kteří nás předešli, by zahynuli (v.18). Pokud je naše naděje jen pro tento život, řád a pořádek a společné pěkné chvíle v naší „organizaci“, jsme „nejubožejší ze všech lidí“ (v.19). Pavel „připomíná“ důkazy z Písma, svědectví očitých svědků, a nakonec i své svědectví, že naše víra není zbytečná. Když byl vzkříšen Kristus, mohou se k této naději upírat i ti, kteří v něj věří. Připomínejme si tyto pravdy často, aby v nás zakořenily a nesly ovoce života plného naděje.

Pavelkovi (Příbor)

neděle - 31. července 1K 15,35-58 

Vzkříšení jednou bude triumfovat nad smrtí

A když pomíjitelné obleče nepomíjitelnost a smrtelné nesmrtelnost, pak se naplní, co je psáno: `Smrt je pohlcena, Bůh zvítězil! Kde je, smrti, tvé vítězství? Kde je, smrti, tvá zbraň? (1K 15,54-55)

Celý oddíl o vzkříšení v této kapitole je plný naděje, povzbuzení a vítězství. Pavel píše o podobě našeho vzkříšeného těla. Naše těla budou po vzkříšení dokonalá jako tělo Kristovo, nepoznají bolest ani nemoc. Nyní jsme všichni nějakým způsobem omezeni. Někteří z nás trpí tělesným, duševním nebo citovým omezením. Každý z nás poznal bolest a slzy, strach, úzkost a beznaděj. Pavel nás povzbuzuje nadějí na vzkříšení v Kristu. Všechna naše omezení, utrpení, všechna naše postižení jsou pouze dočasná. Až se vrátí Kristus, dostaneme všichni nová těla. Ta již nebudou nedokonalá, nikdy nezemřou a neonemocní, protože budou stvořena pro věčný život! V ústředním textu na tento den Pavel zdůrazňuje radost ze vzkříšení na základě citace proroka Ozeáše, (Oz 13:14). Ozeáš se vysmívá smrti, jako kdyby byla jen včelou, jejíž žihadlo bylo odstraněno. Ostnem smrti, žihadlem, náhončím je hřích a ten má svou sílu ze zákona. Bůh nám v Kristu Ježíši umožnil nad zákonem i hříchem zvítězit. Budiž za to dík našemu Bohu! Smrt již nevzbuzuje hrůzu a strach, smrt byla poražena a naše naděje sahá až za hrob. „Vítězství je naše, bratři, zůstaňte pevní a nenechte se zviklat v usilovné spolupráci na Božím díle. Můžeme si být jisti, že nic z toho, co jsme vykonali pro Pána, se naší smrtí neztratí.“ (1K 15,58 - překlad Slovo na cestu). Naše námaha není v Pánu zbytečná. Díky naději na vzkříšení má všechno naše úsilí a všechny naše oběti v zájmu Ježíšova díla smysl.

Michaela Bělunková (Příbor)

pondělí - 1. srpna 2K 1,1-11

Bůh potěšuje v každém soužení 

Pochválen buď Bůh a Otec našeho Pána Ježíše Krista, Otec milosrdenství a Bůh veškeré útěchy! On nás potěšuje v každém soužení, abychom i my mohli těšit ty, kteří jsou v jakékoli tísni, tou útěchou, jaké se nám samým dostává od Boha. (2K 1,3-4)

Určitě se mnou budete souhlasit, když řeknu, že tato doba přináší do našich životů mnoho nejistoty. Někdy si připadáme jako Izraelský národ, který se na cestě pouští setkával s mnoha překážkami a obtížemi a připadalo mu, že východisko z toho je v nedohlednu. Bible ale nikde neuvádí, že budeme v našich životech zbaveni starostí a problémů. Důležité však je, že Bůh nás ani v takových situacích nikdy neopustí - pokud mu budeme důvěřovat a necháme se jím vést. Apoštol Pavel nás dokonce ujišťuje, že náš Bůh je věrný a s každou zkouškou nám připraví i východisko a dá nám sílu, abychom mohli obstát. Tak skvělé máme zaslíbení! Také Izraelcům Bůh dal své zaslíbení, ale ti byli netrpěliví. Mysleli si, že pokud Bůh nereaguje okamžitě - tak, jak by si přáli, nemá je rád. Důsledkem toho byl strach, který je začal ovládat. Tak jako mnohá jiná místa v Bibli, i tato událost se stala kvůli nám, lidem. Bůh chtěl, abychom se naučili rozhodovat, zda budeme jako Káleb, který stál na straně Hospodina, anebo jako ti ostatní, kteří se zalekli problémů, dostali strach a přestali Bohu důvěřovat. Pán Bůh nám říká, abychom se nebáli. Když mu budeme v každé situaci důvěřovat a budeme na něj spoléhat, čeká nás nádherný a moc důležitý úkol - budeme těšit ty, kteří jsou v jakékoli tísni - tou útěchou, jaké se dostává od Pána Boha i nám.

Jiří Boháček (BJB Praha 3)

úterý - 2. srpna 2K 1,12-24 

Dar Ducha svatého je závdavkem budoucích věcí

On nám také vtiskl svou pečeť a do srdce nám dal svého Ducha jako závdavek toho, co nám připravil. (2K 1,22)

Poslední věc, kterou chcete slyšet od někoho koho milujete, je, že odchází. Nechcete totiž prožívat odloučení, protože je Vám jeho společnost vzácná, příjemná a naplňuje vás radostí. Přesto slova o odchodu Ježíšovi učedníci slyšeli. Ježíš řekl, že je pro ně lepší, aby odešel, protože pošle Ducha svatého (J 16,7).
Jedině když odejde, bude moct do nich vtisknout svou pečeť Ducha svatého. Pečeť, která je bude v duchovním světě jasně označovat jako Kristovy. A nejen to, pečeť Ducha svatého znamená mnohem víc. Znamená zaslíbení jeho plné přítomnosti, moci a působení.
Když Duch svatý přichází na Kristovy následovníky, stávají se z nich prameny života - z těch nejméně pravděpodobných lidí proudí duchovní moc, kterou Bůh mění svět. Tuto moc Ježíš svěřil svým následovníkům. Zaslíbil jim svou stálou přítomnost a dal jim poslání - být jeho vyslanci na celém světě. Neříkal jim „buďte“ (snažte se o to), ale „budete“ (já to učiním skrze vás).
Nemusíme Ježíše hledat někde daleko, protože v Duchu svatém je nám blízko; blíž, než si myslíme. Jeho přítomnost v Duchu svatém je závdavkem budoucnosti, kterou Bůh se světem zamýšlí; je pečetí našeho vztahu s Bohem. Není jen „demoverzí“ na zkoušku, slabým odvarem něčeho lepšího, protože by na nás Bůh šetřil. Naopak, je úplnou Boží přítomností. Dovolme mu vírou prostoupit naše životy a naplnit je Jeho mocí a Jeho životem.

David Živor (Pochodeň Praha - stanice BJB Vinohrady)

středa - 3. srpna 2K 2,1-11 
 
Pokáraný hříšník potřebuje od ostatních lásku 
 
Stačí už to pokárání, kterého se mu dostalo od většiny z vás. Proto je nyní spíše třeba, abyste mu odpustili a potěšili ho, aby se takový člověk pod přívalem zármutku nezhroutil. Naléhavě vás prosím, abyste mu dokázali svou lásku. (2K 2,6-8)

Velmi pravděpodobně tu Pavel mluví o muži, jehož provinění je zaznamenáno v 1K 5. Onen dotyčný je určitě rád za to, že jeho jméno nebylo zaznamenáno v Božím věčném slově. Dopustil se tehdy velmi vážného hříchu, kvůli čemuž Pavel následně církev vybídnul k tomu, aby jej vyřadila ze svého ochranného duchovního a sociálního kruhu. Mimo jiné jistě i za účelem dosažení pokání. To se přitom opravdu podařilo, hříšník z Boží milosti opravdu opustil svou zlou cestu a potřebuje nyní od církve odpuštění a opětovné přijetí. Pavel tu demonstruje příkladnou pastýřskou moudrost a soucit. Což už se ale úplně nedá říci o Korinťanech. Staví se k tomu muži nadále odmítavě, takže je Pavel musí vyzývat k tomu jej potěšit, odpustit a dokázat lásku.
Buďme obezřetní na to, jak se nás Satan bezpochyby snaží hnát od jednoho zlého extrému ke druhému. Ta samá církev, která zlo ve svém středu ignorovala a byla slepá k hříchu takového formátu, který nebyl k vidění ani mezi pohany, teď naopak odepírá přijetí člověku, který po zásluze potrestán byl, se zlým skoncoval a teď touží po tom žít v čistotě před Bohem. Všichni jsme přece omilostnění žebráci, nebo ne? Dvě věci jsou myslím opravdu v církvích málo k vidění - aby se člověk doznával ke svým hříchům a žádal o odpuštění a aby také bylo následně těm, kteří hřích vyznávají, odpouštěno.
Návodné je v této souvislosti zakončit tím, co Pavel píše věřícím v Galatii. „Bratří, upadne-li někdo z vás do nějakého provinění, vy, kteří jste vedeni Božím Duchem, přivádějte ho na pravou cestu v duchu mírnosti a každý si dej pozor sám na sebe, abys také nepodlehl pokušení.“ (Gal. 6.1)
 
Jiří Lemer (Sbor Bratrské jednoty baptistů v Praze 3)

čtvrtek - 4. srpna 2K 2, 12-17

Evangelium přináší jedněm život, jiným odsouzení

Jedněm jsme smrtonosnou vůní vedoucí k záhubě, druhým vůní životodárnou vedoucí k životu. Ale kdo je k takovému poslání způsobilý? (2K 2,16)
Jako malému klukovi se zájmem o elektroniku mi vždy voněly výpary z kalafuny, které se uvolňovaly při pájení. Rodiče mi občas říkali, jak můžu ty smrady čichat. Pro rodiče to byl smrad, pro mladého elektrikáře, který věděl, k čemu ta kalafuna je a jak mi pomáhá v konstrukci nejrůznějších zařízení, to byla vůně. Stejně tak tomu je i s evangeliem - těm, kdo mu věří je zprávou dobrou, rozumnou, příjemnou, voňavou; těm, kdo mu nevěří, se stává smradem, bláznovstvím, urážkou.
Apoštol Pavel ale píše o tom, že Ježíšovi následovníci sami působí na lidi jako zvěst evangelia. Když následujeme Ježíše, stáváme se pro své okolí ztělesněním evangelia. Způsob života, který v nás působí víra, naděje, láska a působení Ducha svatého, proměňuje životy Ježíšových následovníků takovým způsobem, že se stávají povzbuzením pro křesťany a nestravitelnou zvláštností pro ty, co Ježíši své životy ještě nedali.
Když se apoštol poté ptá, kdo je způsobilý k takovému poslání, má na mysli jen jediného: Ježíše Krista. Ze svých sil nemáme na to, abychom ztělesnili evangelium; je to Ježíšův Duch v nás, který nás proměňuje do jeho podoby, uschopňuje k poslání, které nám dává, a zmocňuje k životu, který oslavuje Boha, druhým svědčí o jeho milosti a proměňuje svět kolem nás.

David Živor (Pochodeň Praha - stanice BJB Vinohrady)

pátek - 5. srpna 2K 3,1-18

Duch nové smlouvy převyšuje literu staré

Naše způsobilost je od Boha, který nás učinil způsobilými sloužit nové smlouvě, jež není založena na liteře, nýbrž na Duchu. Litera zabíjí, ale Duch dává život. (2K 3,5b­6)

Mnoho století před apoštolem Pavlem, který psal tyto řádky, měl Jeremiáš vizi toho, jak bude vypadat nová smlouva Boha s Jeho lidem. Popisoval smlouvu Ducha, vepsanou do srdcí lidu. Smlouvu Ducha, který lid vede, uschopňuje a zmocňuje k plnění Božích přikázání, jež už nejsou vzdálená, ale jsou vyrytá do srdcí každého člověka.
Všem účastníkům Nové smlouvy je dána vnitřní síla k plnění jejích přikázání. Stará smlouva nic takového neposkytuje. Její přikázání konfrontují lidi, jejichž srdce byla kamenná. Účinky Božích přikázání na nezměněná (kamenná) srdce jsou odsouzení a smrt.
Stará smlouva byla vyryta na kamenné desky, které nebyly přístupné každému. Byla dána jako Zákon, který je třeba dodržet; Zákon, který dokáže odhalit lidský hřích; Zákon, který dokáže odsoudit hřích a vynést nad ním rozsudek smrti. Ale Zákon už nemá moc s hříchem skoncovat. Tou mocí je Boží milost.
Bez Boží milosti jsme nezpůsobilí znát, plnit a sloužit nové smlouvě. Proto je naše způsobilost k nové smlouvě od Boha; je jí sám Bůh, který nás v Duchu svatém vede a proměňuje, abychom byli víc a víc podobní Ježíši. Ovoce nové smlouvy (víru, naději a lásku) totiž nejde nařídit, ani ze sebe násilím vytlačit. To může způsobit jen Duch svatý v součinnosti s naší vírou. Když mu dáme ve svých životech prostor, bude v nás jednat, naplní nás životem a my uděláme další kroky vstříc životodárné proměně, ke které nás vede.

David Živor (Pochodeň Praha - stanice BJB Vinohrady)

sobota - 6. srpna 2K 4,1-6
 
Boží služebník zvěstuje Ježíše Krista, ne sebe
 
Vždyť nezvěstujeme sami sebe, nýbrž Krista Ježíše jako Pána, a sebe jen jako vaše služebníky pro Ježíše. (2K 4,5)

Apoštol Pavel píše svůj dopis do Korintu, ve kterém si lidé zakládali na moudrém učení. Učitelé tam měli velkou autoritu, vše bylo zaměřeno na lidskou moudrost. Do tohoto prostředí najednou přichází Pavel, který věděl, že lidská a Boží moudrost nejsou slučitelné. Rozhodl se proto, že mezi nimi nebude znát nic než Ježíše Krista, toho ukřižovaného. Pavel věděl, že pokud něco zachrání člověka od hříchu, pak to nejsou hezká a líbivá slova, ale jen zvěst evangelia o nutnosti odpuštění hříchů skrze smrt Pána Ježíše Krista na kříži a Jeho vzkříšení. Otázkou je, jak je to s námi - koho zvěstujeme my, když mluvíme s lidmi v našem okolí? I naším úkolem je být služebníky Ježíše a zvěstovat lidem poselství Krista Ježíše jako Pána. Apoštol Pavel věděl, že Bůh je s ním. To byl důvod, proč měl odvahu o Něm svědčit, i když při tom zažíval odmítání, pronásledování a strach. Co my? Zažíváme také zklamání, když lidé zvěst o Pánu Ježíši nepřijímají? Smějí se nám kvůli naší víře v Boha - ať už přímo anebo za našimi zády? Pán Ježíš rozuměl slabosti a strachu, který zažíval Pavel, a ujišťoval ho o své pomoci. Řekl mu: „Neboj se, mluv a nemlč! Já jsem s tebou a nikdo se tě ani nedotkne, aby ti ublížil.“ (Sk 18,9-10) Pán Ježíš rozumí i našemu strachu a úzkostem. Vzkazuje stejná slova také nám! Nebojme se zvěstovat Ježíše jako Pána lidem v našem okolí.

Jiří Boháček (BJB Praha 3)

neděle - 7. srpna 2K 4,7-18 

Lidskou slabost překonává Boží pomoc 
 
Tento poklad máme však v hliněných nádobách, aby bylo patrno, že tato nesmírná moc je Boží a není z nás. Na všech stranách jsme tísněni, ale nejsme zahnáni do úzkých; jsme bezradní, ale nejsme v koncích; jsme pronásledováni, ale nejsme opuštěni; jsme sráženi k zemi, ale nejsme poraženi. (2K 4,7-9) 
 
Žijeme v době, kdy zvlášť ve městech máme na různé cenné papíry, peníze a jiné drahocenné předměty trezory různého druhu. Pamatuji si na dobu, kdy zhruba před 40 lety má babička uchovávala různé důležité papíry a peníze v hliněných nádobách. Také v době apoštola Pavla hliněné nádoby sloužily pro různé účely. I když byly křehké a rozbitné, tak nebyly drahé, a proto si je většina obyvatel mohla snadno dovolit. V mnoha domácnostech hrály pak nezbytnou roli. Někdy sloužily na schovávání různých cenných papírů, peněz či šperků, ale paradoxně se nejčastěji používaly pro odpadky a také pro lidské výkaly. V našem textu jsou hliněné nádoby přirovnány k našemu lidskému tělu. Ale hlavně v protikladu k tomu vzácnému pokladu, který do našeho křehkého těla vložil sám Všemohoucí Bůh. Tento obsah bychom jen vzdáleně mohli přirovnat k tomu nejdražšímu diamantu na světě, který se ocitne v křehké a rozbitné laciné hliněné nádobě. Kdo by ho tam jen tak dal? Bylo by to bláznivé a nemoudré. Co to znamená a o jaký poklad vůbec jde? V předchozím verši Pavel píše: „Neboť Bůh, který řekl ‚ze tmy ať zazáří světlo‘, osvítil naše srdce, aby nám dal poznat světlo své slávy ve tváři Kristově. “ Jinými slovy, to Boží světlo zazáří ve tmě našich bezbožných srdcí a osvítí je tak, abychom poznali Boží slávu ve tváři Pána Ježíše Krista a přijali ji vírou v moci Ducha svatého. Můžeme ještě dodat, že Bůh nezáří v našich srdcích jen kvůli nám samotným, ale také aby skrze nás to Kristovo světlo zářilo i těm kolem nás. Přirozeně bychom čekali, že tak vzácný poklad bude vsazen do vyztužené nádoby, a už vůbec ne do nádoby z “vypálené hlíny”. Přesto všechno se Pán Bůh rozhodl, aby jeho vzácný poklad byl umístěn do materiálu, který snadno praskne pod tlakem okolností a může se případně i rozpadnout. Ba ne, Stvořitel nás nijak zvlášť nevyztužil zvenku, ale zevnitř. Naše tělo není vyztužené jako těla komiksových či filmových superhrdinů. Nemáme tak žádný nárok, abychom pocítili zvláštní exkluzivitu vůči ostatním, ba naopak pociťujeme to vzácné Boží milosrdenství, které se nás nezaslouženě dotklo. Všechno ostatní už je z moci a z milosti Boží, která nás denně doprovází. Verše 8 a 9 nám otevírají skutečnost, že v tomto světě nebude snadné zůstat věrným Ježíši Kristu: budeme tísněni, bezradní, pronásledovaní a srážení k zemi. Nevíme, co všechno z toho nás potká a do jaké míry, ale k tomu všemu máme jasné Boží ujištění, že všechno, co se děje, je pod Jeho autoritou. Proto čteme: nejsme zahnáni do úzkých, nejsme v koncích, nejsme opuštěni, nejsme poraženi… 
V České republice žijeme jako křesťané ve svobodě a blahobytu. Je ale řada zemí, kde křesťané, naši bratři a sestry v Kristu, žijí pod neustálým tlakem v obavách, co přijde. Přesto všechno jsou v pokoji a vítězí, jsou nám často v mnohém příkladem. Pamatujme na ně ve svých modlitbách a přimlouvejme se za sebe navzájem, abychom ten nápor zvenku a zevnitř zvládli a obstáli. A kéž to Kristovo světlo v nás nehasne a svítí i těm ostatním, kteří ještě žijí ve tmě. 

Vladislav Vovkanič (Praha 3)

pondělí - 8. srpna 2K 5,1-10

Věřícího čeká slavná budoucnost v nebi

Víme přece, že bude-li stan našeho pozemského života stržen, čeká nás příbytek od Boha, věčný dům v nebesích, který nebyl zbudován rukama. Proto zde sténáme touhou, abychom byli oděni šatem nebeským. (2K 5,1-2) 

Pavel nebeském šatu, skrze který jsme oděni v Krista a který zakryje naši nahotu a nedostatečnost. Není otevírá své srdce korintským a snaží se jim ukázat, co je v životě podstatné, na čem záleží. Perspektivou života křesťana má být vždy pohled věčnosti, skrze který se díváme na náš pozemský život. Vždyť až se jednou potkáme s Kristem před jeho soudným stolcem, nebudeme mít u sebe nic, čím bychom se mohli obhájit. Pavel používá metaforu, že budeme nazí - nebudeme mít nic jiného než sami sebe a Krista jako soudce.
Proto když se ve svých životech rozhodujeme, měli bychom to dělat s touhou po tom nebeském, po nic, co bychom si mohli z tohoto života odnést, a není nic, co by nás mohlo přiblížit k Bohu než omilostnění skrze Ježíše Krista.
Častokrát se však v našich životech řídíme jiným pohledem, a to pohledem dočasným. Co mi prospěje zítra, pozítří, na čem budu stavět svůj příští týden? Je v pořádku zodpovědně pracovat a vděčně přijímat výsledky své práce, jde však o to, co je pro nás základem a v co doufáme
Prosíme tě Pane Ježíši o to, abychom dokázali svůj pozemský život vidět Tvýma očima. Abychom dokázali rozpoznat, na čem záleží, co je nebeské, co je z Tebe. Prosíme tě o milost, takto žít, abychom dokázali mít upřený pohled k tobě a být tak svědectvím o Tobě. 

Jan Jackanič (tajemník VV BJB)

úterý - 9. srpna 2K 5,11-21

Vykoupený Kristem má žít pro Krista 

Vždyť nás má ve své moci láska Kristova - nás, kteří jsme pochopili, že jeden zemřel za všecky, a že tedy všichni zemřeli; a za všechny zemřel proto, aby ti, kteří jsou naživu, nežili už sami sobě, nýbrž tomu, kdo za ně zemřel i vstal. (2K 5,14-15) 

Apoštol Pavel znovu ukazuje na význam křesťanova života. Jako by v tom nebylo jasno tehdy a možná ani dnes. Smyslem našeho života nemá být jen otázka spasení, ale vykoupený život má nést své ovoce již zde na zemi. 
Kristova oběť není jen obětí za hříchy, ale je obětí k věčnému životu, který máme žít (stejně jako On) za druhé. To je naším novým posláním a naším novým úkolem.
Je těžké se odvrátit od starého způsobu uvažování, přestat přemýšlet nad tím, co prospívá nám samotným, ale zaměřit se na to, jak můžeme svým životem být prospěšní ostatním. Tomu nás však může naučit Kristova láska. Ve chvíli, kdy si uvědomíme, jak hluboce nás Kristus miloval a miluje, může se to stát základem. 
Nestane se to ze dne na den, poznání Krista a jeho lásky bude v našich životech postupné - skrze Písmo, společenství i skutky lásky, kterými nás ostatní zahrnou. Je to Boží škola, do které vstupujeme a ve které můžeme být žáky i učiteli ostatních. Není nikdo dostatečně starý, aby se nemohl něco sám naučit o Boží lásce, a nikdo příliš mladý, aby nemohl být učitelem ostatních.
Prosíme Pane o to, ať naše životy vypráví o Tvojí lásce. O lásce, která nás změnila, a o lásce, která může změnit tento svět. 

Jan Jackanič (tajemník VV BJB)

středa - 10. srpna 2K 6,1-10

Boží služebník prochází i těžkými zkouškami 

Ale ve všem se prokazujeme jako Boží služebníci, v mnohé vytrvalosti, v souženích, tísni, úzkostech, pod ranami, v žalářích, nepokojích, vyčerpanosti, v bezesných nocích, v hladovění; (2K 6,4-5)

Když do našeho života přichází zkoušky, není to proto, že by nás chtěl Bůh nějak pokoušet nebo trestat, ale zkoušky jsou běžnou součástí každého života, ve kterém o něco jde. 
Každá zkouška má tak šanci nám ukázat, na jakých základech stojí náš život, kde potřebujeme ještě dorůst a kde (z Boží milosti) již dokážeme obstát. Můžeme tak Bohu děkovat za každou takovou zkoušku, která nás povede k růstu v našem duchovním životě.
Když se někdy podíváme na to, čím procházeli první křesťané a čím procházíme my, je mi někdy až stydno, jak rychle dokážu selhat a to mi ani nemusí jít o život. Netrpíme už fyzickými ranami, nejsme vyčerpaní v žalářích a ani nikdo z nás nehladoví. 
Obdivuji tak sílu těch, kteří v takových zkouškách vytrvali, a dodává mi to odvahu obstát v těch, které jsou v mém životě. Vždyť je to stejný Kristus, stejná víra a stejná naděje, která nás vede. Nedejme se proto přemoci, ale přemáhejme zlo dobrem a svědectvím o Boží milosti.
Děkuji ti Pane za první křesťany, za jejich odvahu Tě následovat, přestože je to mnohdy stálo život nebo utrpení. A prosím Tě o to, abych měl sílu procházet zkouškami ve svém životě a abych v nich dokázal dorůstat do Tvé podoby.

Jan Jackanič (tajemník VV BJB)

čtvrtek - 11. srpna 2K 6,11-18

Duchovní společenství s nevěřícími je nebezpečné 

Nedejte se zapřáhnout do cizího jha spolu s nevěřícími! Co má společného spravedlnost s nepravostí? A jaké spolužití světla s temnotou? Jaký souzvuk Krista s Beliálem? (2K 6,14-15) 

Apoštol Pavel nás varuje před zapřáhnutím do cizího jha s nevěřícími. Neznamená to, že se s lidmi nevěřícími nemáme stýkat (jak bychom jim pak mohli být svědectvím o Kristu), ale jde o námahu a úsilí, které spolu vynakládáme. Protože buď je měříme z Boží perspektivy, nebo z té lidské. A tato dvě měřítka se nedají položit vedle sebe.
Pokud si myslíte, že váš život končí vaší smrtí, nic, co bude po ní, vás nebude zajímat. Je pak těžké (a v podstatě nemožné) žít s někým podle měřítek Božího království a společně vynakládat nějaké úsilí jedním směrem - ať je to manželství, společná práce nebo podnikání. Vždy se budete lišit v pohledu na to, co je důležité a podstatné.
A jak se tomu vyhnout? Věřím, že máme možnost volby. Kdyby tomu tak nebylo, nevyzýval by nás apoštol Pavel, abychom se nenechali do něčeho zapřáhnout. Na to musí být vždy dva - jeden, co zapřahá, a jeden, co se zapřáhnout nechá. Prosme proto o moudrost rozpoznat, do čeho a s kým investujeme nám svěřené životy. Abychom pak jednou sami nemuseli vidět, že spojení světla a temnoty není možné.
Prosíme Pane o to, abychom dokázali stát na Tvém slově, abychom se nedali zapřáhnout tam, kde nemáme, a naopak nechyběli tam, kde máme být. Prosím o tuto moudrost, jak žít v tomto světě, být do něj posláni a zároveň nebýt z tohoto světa. Není to lehké, ztrácíme se v tom, ale věříme tomu, že nás v tom povedeš.

Jan Jackanič (tajemník VV BJB)

pátek - 12. srpna 2K 7,1-16

Důslednost v posvěceném životě 

Když máme taková zaslíbení, moji nejmilejší, očisťme se od každé poskvrny těla i ducha a přiveďme k cíli své posvěcení v bázni Boží. (2K 7,1) 

Apoštol Pavel nás volá k tomu, abychom přiváděli k cíli své posvěcení. Snaží se nám tím říct, že očištění není jen jednorázový skutek a moment, kdy jsme uvěřili, že má také podobu duchovního růstu a touhy žít podle Božích měřítek.
To vše se nestane samo v jednom momentě našeho života, Bůh mávne kouzelnou hůlku, kterou by z nás udělal anděly, ale dává nám moc svého Ducha, skrze kterého můžeme dorůstat do podoby Ježíše Krista v každém dni a v každém okamžiku.
Když čteme celý dnešní text, ve verši 4. se můžeme dočíst, že Bůh má v tom v nás pevnou důvěru. Je to úžasné si uvědomit, že nám důvěřuje, protože my sami častokrát tuto důvěru nemáme. Není to však důvěra v nás samotné, v naše schopnosti, ale důvěra v Krista, který je v nás a který nám dává závdavek svého Ducha, kterého můžeme rozvíjet a v Něm růst.
Proto může i apoštol Pavel na závěr dnešního textu říct, že Korintským důvěřuje. Důvěřuje totiž Kristu, který je v nich a který má moc v nich dorůstat do Boží podoby.
Děkujeme ti Pane za důvěru, kterou v nás máš, že to dobré, co jsi do nás vložil skrze Svého Ducha, je silnější než to, co je v nás samotných. Toužíme po tom růst ve svém posvěcení a věříme tomu, že skrze Tebe je to možné. Nauč nás spolehnout se na Tebe a dej nám milost znovu vstát, kdykoliv upadneme.

Jan Jackanič (tajemník VV BJB)

sobota - 13. srpna 2K 8,1-15

Vděčnost vede k ochotě ke sdílnosti 

Tak se osvědčily v mnohém soužení, že z jejich nesmírné radosti a veliké chudoby vzešla jejich bohatá štědrost. Mohu jim dosvědčit, že dobrovolně dávali podle své největší možnosti, ano i nad možnost; (2K 8,2-3)

Apoštol Pavel je vděčný za pomoc, které se dostalo bratřím v Judsku. Neukazuje tolik na její velikost, ale na motivaci těch, kteří se zapojili a kteří dávali uprostřed vlastní chudoby. 
Pavel jim neslibuje, že za to něco dostanou zpět. Máme někdy ten dojem, že čím více dáme Pánu Bohu, tím více nám má On vrátit zpět. Ale takto to nefunguje.
Důležitá je naše motivace a vděčnost Pánu. Vděčnost za to, že víme, komu můžeme děkovat za dobré věci v našich životech, vděčnost za to, že se můžeme podílet na pomoci ostatním a že v tom můžeme vnímat naši vděčnost za záchranu našich životů. A opět je zde nebeská perspektiva, o které se zmiňuje Pavel na začátku listu, potřeba rozpoznávat, na čem záleží nám a na čem záleží Bohu v našich životech.
Pomoc, kterou si předávali věřící mezi sebou, byla také svědectvím o Boží lásce. Mohli se tak skrze ní povzbuzovat mezi sebou a sdílet se v radosti i starostech, které společně prožívali. Uvědomovali si tak, že na zkoušky, kterými procházeli, nejsou sami a že Boží rodina je napříč městy, vesnicemi i celým světem. S nadějí tak mohli vyhlížet k Bohu, který na ně ani v těžkých situacích nezapomněl.
Děkujeme ti Pane za příležitost pomoci mnohým, děkujeme za nadbytek, který ve svých životech máme, a že se můžeme sdílet s těmi, kdo to potřebují. A děkujeme ti za chvíli, kdy jsme mohli být sami povzbuzeni podporou bratří a sester, a za momenty, kdy jsme mohli zažít pomoc tvé Boží rodiny. Ať máme v našich životech moudrost rozpoznat, kdy se máme rozdělit, a umíme i pomoc přijmout.

Jan Jackanič (tajemník VV BJB)

neděle - 14. srpna 2K 8,16-24

Hospodaření v církvi musí být spolehlivé 

Chceme totiž zabránit tomu, aby nás při službě tomuto štědrému daru někdo nepodezíral. (2K 8,20) 

Apoštol Pavel společně s Titem posílá ještě dalšího bratra, aby byl svědkem a pomocníkem při předání vybrané pomoci. Mohlo by se nám to možná zdát zbytečné, ale Pavel věděl, že musí udělat maximum, aby nedošlo k nějakým pomluvám nebo nedorozumění v církvi.
Stejně tak i v životech našich společenství musíme hledat cesty, jak být důvěryhodní a mít svědky rozdělování toho, co nám bylo ostatními svěřeno. Máme možná někdy tendenci nad tím mávnout rukou, vždyť přece danému bratrovi nebo sestře důvěřujeme a nepotřebujeme, aby po nich někdo sbírky nebo účty kontroloval. Ale nejde zde o nedůvěru, ale transparentnost našeho jednání. A v neposlední řadě také o ochranu těch, kterým je nějaký úkol v církvi svěřen.
Pavel proto nepředává pomoc sám, ale posílá napřed Tita i s doprovodem. Nikoliv proto, že mu nevěří, ale právě proto, že mu věří a chce, aby svědectví jeho služby nebylo zpochybněno. Učme se tak i v těchto praktických věcech být zodpovědnými správci toho, co nám bylo svěřeno.
Děkujeme Pane za každého, kdo přijal v tvé církvi službu, a prosíme o to, abychom dokázali navzájem střežit pověst svého bratra a byli si pomocí i v tom, že vezmeme na sebe službu, která možná pro nás není potřeba, ale pro toho druhého může být pomocí. Prosíme také za to, ať se vše ve tvé církvi děje podle pořádku a jsme vždy připraveni složit své účtu nejenom Tobě, ale i lidem kolem nás.

Jan Jackanič (tajemník VV BJB)

pondělí - 15. srpna 2K 9,1-7

Dar ze srdce je spojen s radostí

Každý ať dává podle toho, jak se ve svém srdci předem rozhodl, ne s nechutí ani z donucení; vždyť‚ radostného dárce miluje Bůh. (2K 9,7)

Komu psal apoštol Pavel tuto epištolu? Sboru, který mu působil nejvíce vnitřních nesnází. Sboru vzniklému z pohanů bez znalostí Starého zákona, který potřeboval trpělivé vyučování - ať Pavlovo nebo Apollovo - aby dosáhl duchovní dospělosti. V dopisech do Korintu se Pavel zabývá - jak na jiném místě říká, - „Kristem ukřižovaným“, ale nezvykle např. také otázkami konfliktu křesťanského myšlení s myšlením pohanským, otázkami řádu ve sboru, finančními záležitostmi apod. Do takové atmosféry píše Pavel: „Každý ať dává podle toho, jak se ve svém srdci předem rozhodl.“ Ano, jak se každý předem ve svém srdci rozhodl. Apoštol nevybízí k odevzdání desátku nebo určité pravidly či zákonem stanovené částky.
Korintští v té době už věděli o desátku, který dal Abrahám knězi Melchisedechovi, věděli o desátku, který slíbil Jákob Bohu. Znali nařízení desátku tak, jak ho zapsal Mojžíš v Numeri v 18. kapitole. Ale nyní byli s radostí bez jakéhokoli zákonictví připraveni pomoci bratřím v Judsku. Možná mohou Pavlova slova „jak se každý rozhodne“ znít skandálně. Jak to mohl Pavel takto napsat? Proč je nenapomíná k naplnění pravidel a zákonů? To nám vysvětluje předchozí kapitola. „Protože dali sami sebe předně Pánu.“ A protože dali sami sebe Pánu v živou oběť, byli osvobozeni od zákona a Pavel o nich mohl napsat: „Jako jste ve všem bohatí, ve víře, v slovu, v poznání, v horlivosti i v lásce, kterou máte k nám, buďte bohatí i v tomto díle milosti.“ Radostného dárce miluje Bůh - to jsme říkali už kdysi v nedělní škole při sbírce. Ta pravá radost pramení z bohatství víry, slova, poznání, horlivosti a lásky. A taková radost otevírá srdce k radostnému dávání.
 
Slavomila Švehlová (Praha 3)

úterý - 16. srpna 2K 9,8-15

Přijaté dary povzbuzují a vedou k děkování Bohu

Vším způsobem budete obohacováni, abyste mohli být velkoryse štědří; tak povzbudíme mnohé, aby vzdávali díky Bohu. Neboť služba této oběti nejen doplňuje, v čem mají bratří nedostatek, nýbrž také rozhojňuje díkůvzdání Bohu. (2K 9,11-12)

Přijaté dary povzbuzují a vedou k děkování Bohu. Když jsem četla tento řádek, vzpomněla jsem si na báseň sestry Marie Rafajové. Možná ji nebudu citovat přesně, předem se omlouvám, ale moje paměť mi napovídá: „Dvě ruce němé mluvily dnes s Bohem a o Něm….o pomoc k dávání, o sílu k braní prosily v hodinu ranní……“ Radostného dárce miluje Bůh. Ovšem, radostný dárce potřebuje i radostného příjemce. Pavel vybízí korintské ke štědré podpoře strádajících bratří v Judsku, protože jejich štědrost bude zdrojem chvály a díků Bohu. Ovšem, aby bratři v Judsku mohli Boha chválit, museli dar s vděčností a s radostí přijmout, A tím vlastně obohatili a povzbudili korintské. Byli zrcadlem jejich podřízenosti Kristovu evangeliu. Byli zrcadlem jejich podřízenosti radostné zprávě o Boží lásce, o oběti Pána Ježíše, o naději, kterou v Něm měli.
Jsme v situaci, kdy můžeme dávat? Dávejme s radostí. Může však přijít doba, kdy budeme potřebovat pomoc. Učme se s vděčností přijímat. A nemyslím v této chvíli jen na hmotné dary, i když i o ty se může jednat. Učme se přijímat s vděčností přímluvné modlitby, bratrské napomínání, projevy lásky a účastenství. Abychom přesvědčeni službou bratra či sestry „slavili Boha za to, jak jsme se podřídili Kristovu evangeliu a jak štědře se projevuje naše společenství s nimi i se všemi.“ (2K 9,13)

Slavomila Švehlová (Praha 3)

středa - 17. srpna 2K 10,1-18 

Ne sebechvála, ale osvědčení od Pána
 
Kdo se chlubí, ať se chlubí v Pánu. Ne ten, kdo doporučuje sám sebe, je osvědčený, nýbrž ten, koho doporučuje Pán. (2K 10,17-18) 
 
Samochvála - dovolím si říci - je nám všem velice přirozená vlastnost. Obecně je nám příjemné, pokud nás někdo pochválí, dělá nám to dobře. Pokud se nám chvály nedostává, vede nás to pak k pochybnostem o sobě, zda to, co děláme, je správné a dobré. Pokud ale vnímáme, že jsme podhodnocení, můžeme na to i upozornit, což v důsledku může vyznívat jako sebechvála. Máme v tom ale dvě roviny, které se mohou navzájem prolínat. Za prvé se může jednat o zdravé sebevědomí, které vychází ze správného sebeohodnocení, a to je pak na místě se i ozvat bez výčitek svědomí. Za druhé se může stát, že si myslíme o sobě víc, než máme, nebo trpíme pocitem méněcennosti. Potom těžko můžeme objektivně hodnotit sami sebe a začneme se srovnávat s ostatními. V církvi pak často máme spíše dvě další roviny, které vzájemně nejsou vyvážené. Buď se chválí hodně málo, nebo se chválí až příliš moc. 
Každý z nás věřících byl obdarován Duchem svatým. A to vede ke zdravé sebereflexi a také k rozpoznávání, k čemu jsem povoláván, nebo kde a na jakém místě mne Pán Bůh chce mít. Pocit osobní hodnoty a zadostiučinění pak plně nacházíme v Bohu. A to nás vede ve zdravé víře předně k chválení Boha. V tom radostném stavu pak mé osobní pocity a počiny jsou upozaděny a přemoženy vděčností vůči mému nebeskému Otci. Klíčem ke spokojenosti v pokoře je to, že jsem prolitou Ježíšovou krví byl zachráněn k věčné radosti v jeho přítomnosti. Potom to Pavlovo “jsem služebník neužitečný” dominuje oproti tomu, abych se sám chválil nebo čekal za každou cenu chválu od ostatních. Mohli bychom pak toto zamyšlení ukončit dalším Pavlovým veršem: „Každý ať zkoumá své vlastní jednání; pak bude mít čím se chlubit, bude-li hledět jen na sebe a nebude se porovnávat s druhými.“ (Ga 6,4)

Vladislav Vovkanič (Praha 3)

čtvrtek - 18. srpna 2K 11,1-15 

I do církve se vloudí falešní pracovníci 

Jsou to falešní apoštolové, nepoctiví dělníci, přestrojení za apoštoly Kristovy. A není divu, vždyť sám Satan se převléká za anděla světla; není tedy nic překvapujícího na tom, že se jeho služebníci převlékají za služebníky spravedlnosti. Jejich konec bude jako jejich skutky! (2K 11,13-15)

Když si opravdu uvědomíme, co v tomto textu Pavel vlastně říká, může nám trochu zatrnout. Domnělí apoštolové, kteří křesťany v Korintu sváděli falešnými naukami, totiž nebyli „pouze“ bludaři, ale dle Pavla rovnou služebníci Satana! Je možné, že takoví jsou i dnes mezi námi v církvích? Je to bohužel skoro jisté, neboť ďábel ví, „jak málo času mu zbývá“. Známe tak dobře Písma, abychom takové služebníky rozpoznali a ubránili se? Satan je „otec lži“ a s Písmem ke zlému zachází rozhodně velmi obratně. Vzpomeňme třeba na jeho dialog s Ježíšem na poušti, jak o něm reportuje Matouš.
Pavlova slova jsou tvrdá, nelze se ale divit, jde totiž v tomto případě o to největší Boží dílo mezi lidmi - o evangelium a jeho čistotu. Podobně příkré vyjádření posílá Pavel Galatským, kde zaznívá následující: „Ale i kdybychom my nebo sám anděl z nebe přišel hlásat jiné evangelium než to, které jsme vám zvěstovali, budiž proklet! Jak jsem právě řekl, a znovu to opakuji: Jestliže vám někdo hlásá jiné evangelium než to, které jste přijali, budiž proklet!“ (Gal 1:8-9)
Neposlouchá se to možná lehce, ale v odůvodněných případech je nutné jít v zápolení o čistotu evangelia i do střetu. Nesmíme být ochotni obětovat jednou provždy zjevenou pravdu snahám o falešnou jednotu, jak se jistě občas děje. Na to je Boží spasení příliš cenné. Ježíš je Slovem, které je zároveň Bůh, stalo se tělem a přebývalo mezi námi. Cokoliv jiného je falešné učení, podobně jako je falešným kdokoliv, kdo popírá moc Kristovy prolité krve.
Studujme tedy pečlivě Písmo, ať se nenecháme svést. A buďme na pozoru dle slov apoštola Jana. „Milovaní, nevěřte každému vnuknutí, nýbrž zkoumejte duchy, zda jsou z Boha; neboť mnoho falešných proroků vyšlo do světa.“ (1J 4,1)

Jiří Lemer, (Praha 3)

pátek - 19. srpna 2K 11,16-33 

Pavel intenzivně prožíval starost o založené sbory

A nadto ještě na mne denně doléhá starost o všechny církve. Je někdo sláb, abych já nebyl sláb spolu s ním? Propadá někdo pokušení, abych já se tím netrápil? (2K 11,28-29)

Pro každého milujícího rodiče je naprosto přirozené, že se bude o své děti dobře starat a vést je v tom nejlepším přesvědčení. Bude je vychovávat, jak nejlépe to půjde, a připravovat je na samostatný a plnohodnotný život. Je to každodenní práce a starost. Denně pak prožíváme se svými dětmi jak radosti, tak ale i starosti, které přirozeně na nás doléhají. Pokud výsledek dospívání a zrání není zdárný, vede nás to mnohdy k pocitu hlubokého zármutku.
Podobně se apoštol Pavel staral o sbory, které z Boží milosti a s Jeho pomocí mohl založit. Denně na ně myslel, jak i čteme v našem textu, a dle zpráv, které se mu dostávaly z různých končin, prožíval pak jak radost, tak ale i starost. Podle slov Pána Ježíše bychom mohli Pavla označit za dobrého pastýře, který se stará o své ovečky zodpovědně a poctivě. Pavlovi, jak se dozvídáme z jeho epištol, doopravdy záleželo na sourozencích v Kristu a také na všech místních církvích, jak i čteme v našem textu. Se vší námahou nesl jejich břemena tak, aby plnil zákon Kristův. 
Jak je to vlastně se mnou? Umím se radovat s radujícími a plakat s plačícími, záleží mi na nich? A tuto otázku si pak musíme pokládat se vší upřímností a naléhavostí.

Vladislav Vovkanič (Praha 3)
 
sobota - 20. srpna 2K 12,1-10 

V lidské slabosti se více projeví Boží síla 

.…ale on mi řekl: „Stačí, když máš mou milost; vždyť v slabosti se projeví má síla.“ A tak se budu raději chlubit slabostmi, aby na mně spočinula moc Kristova. Proto rád přijímám slabost, urážky, útrapy, pronásledování a úzkosti pro Krista. Vždyť právě když jsem sláb, jsem silný. (2K 12,9-10)

Klíčem k pochopení těchto dvou veršů je předchozí 7. a 8. verš: „A abych se nepovyšoval pro výjimečnost zjevení, jichž se mi dostalo, byl mi dán do těla osten, posel satanův, který mne sráží, abych se nepovyšoval. Kvůli tomu jsem třikrát volal k Pánu, aby mne toho zbavil.” Není fascinující, jak se Pavel vyrovnává s poněkud, dovolím si říci, paradoxní situací? Nejprve je mu dáno zvláštní zjevení, a posléze právě kvůli tomuto zjevení dostává do těla osten. Osten, který mu do značné míry komplikuje život v jistém omezení. Nevíme přesně, o co se jednalo, ale čteme o tom, že to nebylo nic příjemného, ba naopak, bylo to bolestivé. Pavel se samozřejmě, jak jinak, obrací na Pána Boha, aby ho z toho osvobodil, volal dokonce třikrát. Odpověď byla poněkud překvapivá: „Stačí, když máš mou milost; vždyť v slabosti se projeví má síla.“ Jak tomu rozumět, co si z toho mám vzít? Určitě to pro Pavla nebylo lehké, když volá třikrát k Bohu, vypovídá to o naléhavostí a touze po uzdravení. O to více nás pak překvapuje Pavlovo spočinutí a smíření se stavem, do kterého ho Pán Bůh záměrně dává vlastně pro Pavlovo dobro, aby se nepovyšoval… 
Možná i my prožíváme něco zvláštního ve svém osobním životě nebo i v životě našich blízkých. Možná nerozumíme tomu, co se to děje, a voláme ke Všemohoucímu Bohu. A to je v pořádku. Ale právě často Pán Bůh ve svém laskavém Otcovství má s námi zvláštní záměr, kterému teď nerozumíme, a proto pochopitelně voláme a čekáme na odpověď. Pavel se dočkal, ale další Boží služebník Job se odpovědi na mnohé otázky nedočkal, byť jeho utrpení bylo neúnosné. Biblická kniha Job ale končí krásně a Job po svém utrpení prohlédne a prohlašuje: „Jen z doslechu o tobě jsem slýchal, teď však jsem tě spatřil vlastním okem.” (Job 42,5) Velice rád bych nás všechny upřímně povzbudil, ať už je Boží odpověď pro nás srozumitelná a přijatelná, či nejasná nebo nepřichází. Jeho milostivá odpověď se jednou provždy uskutečnila v Pánu Ježíši Kristu: „Bůh však prokazuje svou lásku k nám tím, že Kristus za nás zemřel, když jsme ještě byli hříšní.” Toto je síla Boží milosti, která se stává naší mocí. Proto Pavel rád přijímá slabost, urážky, útrapy, pronásledování a úzkosti pro Krista. Dokud nespočineme v tom Ježíšově slovu: „Neboť beze mne nemůžete činit nic”, pak Pavlovo vyznání, „vždyť právě když jsem sláb, jsem silný”, nemůžeme plně pochopit a přijmout, navíc pak aplikovat v denním životě. 

Vladislav Vovkanič (Praha 3)

neděle - 21. srpna 2K 13,1-13 

Sebezkoumáním ověřujeme náš duchovní stav 
 
Sami sebe se ptejte, zda vskutku žijete z víry, sami sebe zkoumejte. Což nechápete, že Ježíš Kristus je mezi vámi? Ledaže jste před ním neobstáli! (2K 13,5)
 
Je vhodné tento 5. verš vnímat v širším kontextu celého druhého dopisu. Víme, že druhý list Korintským je velice osobním dopisem apoštola Pavla, ve kterém musí usilovně obhajovat svoji apoštolskou autoritu. Korintští totiž snižovali jeho apoštolství, následně pak autoritu a také zpochybňovali jeho osobnost jako takovou, potažmo i učení. Vzniká zde napětí a zároveň paradox, který Pavel řeší tím, že nastavuje Korinťanům zrcadlo. Pokud Pavlovo apoštolství a učení jsou nepravé, byla by vlastně falešná i jejich víra, protože právě on byl jejich duchovním otcem: „I kdybyste měli tisíce vychovatelů v Kristu, otců mnoho nemáte, neboť v Kristu Ježíši jsem vás já přivedl k životu skrze evangelium.” (1K 4,15) Nastaveným zrcadlem pro Korintské je namísto toho, aby posuzovali Pavlovo apoštolství, raději prozkoumat pravost jejich víry, která se primárně pozná podle ovoce. Na místě pak je zmínit text z Mt 12,33: „Zasaďte dobrý strom, i jeho ovoce bude dobré. Zasaďte špatný strom, i jeho ovoce bude špatné.” Ne, že by Pavel byl špatný zahradník: „Já jsem zasadil, Apollos zaléval, ale Bůh dal vzrůst; a tak nic neznamená ten, kdo sází, ani kdo zalévá, nýbrž Bůh, který dává vzrůst.” (1K 3,6-7) Ano, je to náš Nebeský Otec, který se stará o proces našeho dospívání. Na straně pak druhé Korintští mají prokázat pravost své víry dobrým ovocem, skutkem: „Co je platné, moji bratři, když někdo říká, že má víru, ale přitom nemá skutky? Může ho snad ta víra spasit?” Dále pak: „Stejně tak i víra, není-li spojena se skutky, je sama o sobě mrtvá.” (Jk 2,14,17) Vůči Pavlovi se Korintští nechovali dobře, neviděl ani nepociťoval vstřícnost, ba naopak....
Rád bych na závěr uvedl citát Williama MacDonalda: „Verš 5. se často zneužívá pro učení, že bychom se měli dívat do sebe pro ujištění, že jsme spasení, mohlo by to ale vést k zoufalství a pochybnostem. Ujištění o spasení přichází především skrze Boží slovo. Ve chvíli, kdy uvěříme v Krista, víme na základě pravomoci Bible, že jsme znovuzrození. Jak jde čas, nacházíme další důkazy o novém životě - novou lásku ke svatosti, novou nenávist k hříchu, lásku k bratřím, skutečnou spravedlnost, poslušnost a oddělení se od světa.” 
Moudrost Božího slova nás vede k hlubokému zamyšlení, zda žijeme z víry, nebo z vlastních sil? Chápeme skutečnost, že Kristus je mezi námi? Na Laodicejské Pán Ježíš klepe, aby ho pustili zpět do svého srdce. I když si mysleli, že jsou na tom duchovně dobře, opak byl pravdou. Jenom s Boží milostí a s jeho pomocí můžeme denně obstát a je velice zdravé si občas pokládat otázku, jak a na čem si stojíme, potažmo kde si stojím já osobně. Pavel na rozdíl od Korintských to věděl: „Ten, kdo nás spolu s vámi staví na pevný základ v Kristu a kdo si nás posvětil, je Bůh.” Korintští to zpochybňovali, jak jsem na tom já..?

Vladislav Vovkanič (Praha 3)

pondělí - 22. srpna Př 15,1-14

Hospodinu neunikne žádné zlo i žádné dobro

Oči Hospodinovy jsou na každém místě, pozorně sledují zlé i dobré (Př 15,3)

Dnešní biblický oddíl z Přísloví sděluje lidem jedinečnou moudrost. Jak by ne, vždyť z Božího slova se mimo jiné také dovídáme: „Veškeré Písmo pochází z Božího Ducha a je dobré k učení, k usvědčování, k nápravě, k výchově ve spravedlnosti, aby Boží člověk byl náležitě připraven ke každému dobrému činu.“ (2Tm 3,16-17)
Ano, jde o vztah k Bohu, dobré činy, správné jednání a chování, neboť oči Boží jsou na každém místě a úplně všechno vidí. Nelze si zde nepřipomenout, že bychom o tom nemuseli psát ani číst ani o tom přemýšlet, kdyby veškeré lidské činnosti jednou nebyly hodnoceny na avizovaném Božím soudu. Je to tedy velmi podstatné. Ve čtené části 15. kapitoly jsme se dověděli, že Hospodin má zalíbení v modlitbě přímých, což reprezentují také zmíněné atributy jako jazyk a rty moudrých, následovník spravedlnosti, rozumné srdce. Na druhé straně Hospodinu je ohavností cesta svévolníka, kriticky připomíná pošetilce, hlupáka, posměvače. 
Je to veliká Boží milost, když jsme mohli sami sebe poznat jako člověka ztraceného a neschopného před Bohem obstát a v tomto stavu v pokání přijít k patě kříže a přijmout Krista, odpuštění a věčný život. Zažít Boha a předtím nepoznanou radost, předtím nepoznaný pokoj a sílu jinak žít. Je to jediná, Pánem Bohem daná cesta, jak dospět ke spáse duše a nepodléhat soudu. Jen náš Pán může v Duchu svatém vést pozemským životem děti Boží podle svých představ. Kéž nade vše milujeme Pána Ježíše zachováváním jeho přikázání. Kéž nikdy nejsme na „široké cestě“, „nekulháme na obě strany“ a nedáme se odtrhnout od naděje evangelia. Našemu Bohu nic neunikne.
„Sám pak náš Pán Ježíš Kristus a Bůh náš Otec, který si nás zamiloval a ze své milosti nám dal věčné potěšení a dobrou naději, nechť povzbudí vaše srdce a dá vám sílu ke každému dobrému činu i slovu.“ (2Te 2,16-17)

Jindřich Pospíšil (Karlovy Vary)

úterý - 23. srpna Př 15,15-23

I v chudobě může být člověk šťastný

Všechny dny utištěného jsou zlé, kdežto kdo je dobré mysli, má hody každodenně. Je lépe mít málo a bát se Hospodina, než mít velký poklad a s ním neklid. Lepší je jídlo ze zeleniny a k tomu láska, než z vykrmeného býka a s tím nenávist. (Př 15,15-17)

Žijeme v době, kdy se propaguje, že štěstí vychází z množství vztahů, věcí, bohatství a blahobytu. Chceme, aby naše dny byly plné dobra. Chceme se mít dobře, být šťastní a milováni. Dnešní text nám nabízí Boží návod, jak být šťastnými i v chudobě. Potřebujeme k tomu tři prvky. 
1. DOBRÁ MYSL (15,15). Užitek z dobré mysli je stálá hostina. Špatná mysl přináší smutek a stálé trápení. Dobrá mysl dělá ten rozdíl mezi prožíváním radosti anebo smutku. Dobrá, Bohem proměněná mysl nám pomáhá každý den čelit těžkému životu tak, že vnímáme nejenom mraky, ale i slunce, které je v pozadí. Abychom si udrželi dobrou mysl, potřebujeme Boží pokoj, který naši mysl střeží a chrání, abychom nemalomyslněli pod tlakem zkoušek těch zlých dnů (Fp 4,7). Dobrá mysl nám není automaticky dána, musíme si ji vypěstovat neustálým proměňováním Božím slovem a modlitbou (Ř 12,2). 
2. BOŽÍ BÁZEŇ (15,16). Bázeň před Hospodinem znamená důvěřovat Bohu v úctě a zahrnuje i nenávist vůči zlu (Př 8,13). Často jsme postaveni před otázku: „Co je lepší?” Nejednou je věřící postaven před otázku, zda je lépe skromnější výplata a čas na rodinu a církev než náročnější zaměstnání, které pohltí náš čas, někdy i na úkor rodiny i služby ve sboru. Když se bojíme Hospodina, to naše málo Bůh může rozmnožit tak, že máme pokoj a dostatek a veliký poklad v Něm. Spokojenost a bázeň před Hospodinem je vždy lepší, protože přináší požehnání jak v osobním životě, tak ve vztazích. Kdežto honba za poklady tohoto světa přináší neklid (1Tim 6:9-10). Neklid tady znamená mnoho trápení.
3. BOŽÍ LÁSKA (15,17). Skromnost a láska versus blahobyt a nenávist. Další prvek šťastného člověka je, že si uvědomuje, že je lepší mít skromné jídlo tam, kde je láska, než každodenní hody tam, kde je nenávist. Bůh chce, abychom si vážili lásky v domě nad vykrmeného býka. Kde je láska, jsou i dobré vztahy a dobré vztahy jsou nad pochoutky z masa. Spravedlivý nebude mít vždycky biftek a luxusní jídlo, a ani to nepotřebuje ke štěstí, protože má jiné hodnoty. Dává přednost skromnosti spojené s láskou před lahůdkami spojenými s nenávistí. Boží láska nás činí skromnými a pokornými, v tom je podíl štěstí a spokojenosti. 
Tento text není proti hojnosti, proti masu a proti pokladům. Jen ukazuje na to, že pokud se na to zaměříme a děláme z nich prioritu v našem životě, uniká nám štěstí mezi prsty, protože největší štěstí v životě je v poznání Pána Ježíše Krista (Fp 3:8). Když Kristus je pokladem našeho života, budeme radostní a spokojení i v chudobě. 
Bible vidí, že opravdové štěstí je v tom mít dobrou mysl, která hledá moudrost od Hospodina, která se bojí Hospodina a usiluje o dobré vztahy a vidí lásku jako naplnění života. 

Anna a Nick Licovi (Karlovy Vary)

středa - 24. srpna Př 15,24-33

Kdo odmítá domluvy od jiných, škodí sám sobě. 

Kdo zdravým domluvám otvírá uši, ten bude bydlet mezi moudrými. Kdo odmítá poučení, pohrdá vlastní duší, kdo na domluvy dá, rozum nabere. (Př 15,31-32; B21)

V našem životě se s domluvami běžně setkáváme. Rodiče domlouvají svým dětem, učitelé žákům, vychovatelé svěřencům apod. V církvi pak např. starší křesťané mladším ve víře. Ten, kdo domlouvá, bývá někdo moudřejší, zralejší a zkušenější. Domluva ale není rozkazem, nařízením, přemlouváním či vyhrožováním. Domluva je pro nás dobrou radou. A „dobrá rada je nad zlato“, k nezaplacení. Jenže přiznejme si, že není vždy pro nás příjemné a snadné uznat, že domlouvající rodič či někdo jiný má pravdu. Pravda nás někdy hodně bolí. Ale na druhou stranu pravda má osvobozující moc, když ji přijmeme a činíme pokání.
Náš text neříká, která kategorie lidí nebo věková skupina by měla mít otevřený sluch pro „zdravé domluvy“. Ve slovu „kdo“ jsme všichni zahrnuti. Všichni se setkáváme i s nezdravými a špatnými vlivy a názory nejen v dětství. V každém věku jsme vystaveni mnoha různým pokušením, která nás chtějí svést na scestí. Proto také všichni naléhavě potřebujeme moudré rozeznání dobrého od zlého ve všech oblastech našeho jednání a rozhodování. Díky Pánu Bohu za to, že nám zanechal dobrého rádce, kterým je a stále zůstává pro nás Boží slovo a vedení Duchem svatým. 
Evangelista Billy Graham přečetl knihu Přísloví jednou měsíčně a za týden jedno evangelium. Samozřejmě k tomu četl ještě i jiné knihy Bible. Pak měl moudrost, ochranu, vedení a inspiraci k evangelizaci světa. Není to i pro nás výzva vzít si z něho příklad? Šťastný je ten, kdo je v Božím slově „doma“. Ten dá rád na Boží rady, domluvy a vyhledává je. Ten také v ničem nepohrdne poučením svého Spasitele a Mistra, jehož slovo je Duch a život pro každého, kdo mu věří a poslouchá ho. 
Drahý Pane Ježíši, děkuji Ti za Tvůj příklad, za Tvé moudré a životodárné slovo, rady, domluvy i pokárání, za Tvůj bdělý dohled nad námi. Amen.

Zdeněk Pospíšil (Karlovy Vary)

čtvrtek - 25. srpna Př 16,1-15 

Neplánuj bez Pána Boha

Svěř Hospodinu své počínání a tvé plány budou zajištěny. (Př 16,3)

Plánovat či neplánovat? To je oč tu běží. Někteří křesťané si myslí, že nemají plánovat vůbec, protože je Bůh povede. Jiní plánují tolik, že vyčlenit čas mimo jejich plán pro aktuální potřebu bližního je nežádoucí obtíží. Myslíme si, že každý alespoň trochu plánuje. Např.: Po práci přijedu domů, budu odpočívat a podívám se na film- tj. plán na dnešní podvečer. V dnešním světě máme tolik možností, že se v nich někdy můžeme úplně ztratit a čas, který tady na zemi máme, tím úplně promrhat.
A co když vůbec neplánujeme a všechnu práci a zejména zodpovědnost necháváme na Bohu? Byť to tak nevypadá, můžeme být pouze domýšliví a líní. „Hospodin má každého domýšlivce v ohavnosti, zaručeně nezůstane bez trestu.“ (Př 16,5 ČEP) Benjamin Franklin jednou řekl (volný překlad): „Když selžeš rozhodnout se k plánování, rozhodneš se pro selhání.“ (If you fail to plan, you are planning to fail.)
To, co pomáhá při plánování, je vybrat si, co je pro mě v životě z Božího pohledu důležité, a správně si uspořádat priority. Pak se člověk může mnohem lépe rozhodnout a naplánovat si, co chce nebo nechce dělat. Může dát první věci na první místo a věnovat jim potřebný čas. Jinak prostě nikdy nebudeš mít čas na důležité věci - nikdy ti nezbude dost času na čtení Bible a modlitby.
Když vynechám ze svých plánů Boha a jeho plán pro můj život, dopadnu jako boháč, který stavěl větší stodoly. Možná budu úspěšný v tomto světě a lidé si mě možná budou vážit, ale před Bohem to neobstojí, protože se mohu minout cílem. „Srdce člověku vymýšlí cestu, ale jeho kroky určuje Hospodin.“ (Př 16,9 ČSP) Pokud s Bohem počítám, tak i když moje srdce vymyslí špatný plán, Bůh má moc mě vrátit na správnou cestu.

Petra a Michal Harmáčkovi (Karlovy Vary)

pátek - 26. srpna Př 16,16-33
 
Sebeovládání má cenu hrdinství 
 
Lepší je shovívavý než bohatýr, a kdo ovládá sebe, je nad dobyvatele města. (Př 16,32)

Prudké zaklepání na dveře přerušilo právě probíhající Exit, klub středoškolských studentů. Dveře se otevřely se slovy: „Patří někomu z vás ten modrý Peugeot na parkovišti?“ Předala jsem vedení klubu na téma „Vztahy“ hostu a pospíchala ven. Ukázalo se, že ten vyučující mi nacouval do auta. Naštěstí to odnesl jen prasklý nárazník a rozbité světlo, takže jsem byla stále pojízdná. Chvála Bohu! Vyplnili jsme formulář o nehodě a utíkala jsem zpět ke studentům. Po skončení za mnou přišla dvě děvčata a ptala se: „Hele, jak to, že nemáš vztek? Proč se nezlobíš, nenadáváš nebo třeba nebrečíš? Vždyť ti ten učitel nabořil auto! Jak můžeš být takhle v klidu?“ Ani ve snu by mě nenapadlo, že zatímco se bavíme vztazích (o chození), někdo sleduje mé chování ve vypjaté chvíli. Děkovala jsem Pánu za Jeho milost, že z moci Jeho Ducha mohlo v mém životě uzrát ovoce pokoje a sebeovládání k Jeho slávě, lákavé pro nevěřící holčiny. Ovoce Božího Ducha je láska, radost, pokoj, trpělivost, laskavost, dobrota, věrnost, tichost a sebeovládání (Gal 5,22). Jaké ovoce se rodí v našem životě? Pláňata, nebo zralé plody? Pojďme na kolena, do pokory, aby Pán mohl „prostříhat“ náš charakter a my byli ochotní odpouštět jeden druhému, uměli dát laskavou odpověď, odpláceli dobrým za zlé…zkrátka nesli ovoce Jeho Ducha a byli Mu podobní.

Reny Pospíšilová (Karlovy Vary) 

sobota - 27. srpna Př 17

Radostné srdce nepodlehne ranám života

Radostné srdce hojí rány, kdežto ubitý duch vysušuje kosti. (Př 17,22)

V každodenních situacích se setkáváme s mnohými problémy, věci nevycházejí tak, jak si přejeme, jak jsme si naplánovali, a mnohdy se do toho přidá i zklamání nebo útoky od lidí kolem nás. Býváme z toho rozmrzelí a smutní. Ďábel se nám pak snaží namluvit, že vlastně nemáme důvod se radovat, protože i když se snažíme, tak nám věci stejně nevychází, na lidi není spolehnutí a nic nemá cenu. 
Pán Bůh nás ale ve svém slově vyzývá k radování. Například v evangeliu Lukáše 10,20 je psáno, že se máme radovat, protože naše jména jsou zapsána v nebesích. Nebo ve Fil 4,4 jsme apoštolem Pavlem vyzváni: „Radujte se v Pánu vždycky, znovu říkám, radujte se!“ Důležitá jsou zde slova ,,v Pánu“. I když nám v životě něco nevychází, nebo nás někdo zklame, my se máme dívat na Ježíše, radovat se a děkovat. Za co? Za všechno! Že jsme uslyšeli Boží hlas, že za nás Pán Ježíš zemřel, že jsme spaseni díky Jeho milosti, ale třeba i za to, že i když procházíme zkouškami, On již má připravené východisko a je stále s námi. Ať se v našem životě děje cokoli, Bůh to ví. 
Nenechme si nikým a ničím vzít radost ke které nás Boží slovo vyzývá. Když budeme žít ve smutku a v mysli stále přemýšlet o nezdarech, náš duch bude chřadnout, možná časem opustíme službu, a nakonec i společenství a Boha, ale když se na okolnosti života budeme dívat skrze perspektivu věčnosti, naše srdce nemůže jinak, než být radostné. A s radostným srdcem pevně stojícím v Pánu překonáme každý nezdar a zklamání. 

Helena Hejnová, Karlovy Vary 

neděle - 28. srpna Př 18

Nedůslednost přináší mnohé škody

Ten, kdo při své práci otálí, bratrem je zhoubce. (Př 18,9)

Zhoubcem je ten, kdo nebuduje, ale narušuje a bourá. S prací nepospíchá, pracuje nedokonale, s chybami. Při každé příležitosti vidí překážku. Není schopen si udržet práci, ale nikdy není bez výmluvy. Vždy je moc horko, nebo moc chladno, moc mokro, nebo příliš sucho na to, aby mohl pracovat. Tím ale neubližuje jen sám sobě, ubližuje i ostatním. Ničí jejich motivaci a úsilí.
Thomas Edison řekl: „Většina lidí promešká příležitost, protože ta přichází v montérkách a vypadá jako práce.“ Šalomoun poukázal na mravence, kteří tvrdě pracují celý život a mají nám být příkladem. Nedůslednost přináší mnoho škody. I nemoudrý muž stavěl svůj dům na písku, nevybral si pevný základ, nebyl důsledný při zakládání stavby a odbytý výsledek poznal při větším dešti. I my, kteří jsme z milosti Boží prožili odpuštění a získali nádhernou naději, jsme dostali poslání … a budete mi svědky až na sám konec země. (Sk. 1,8)
Nechme se inspirovat Duchem svatým k práci, ke službě a k využití všech příležitostí, které nám Pán Ježíš připraví. Buďme v tom věrní, poslušní a pečliví.
Aby jednoho dne, až budeme stát před Ním, jsme uslyšeli: „Správně, služebníku dobrý a věrný, nad málem jsi byl věrný, ustanovím tě nad mnohým; vejdi a raduj se u svého pána.“. (Matouš 25,23)

Jana Pospíšilová (Karlovy Vary)

pondělí - 29. srpna Př 19, 1-14 

Dobrá žena je vzácným darem od Hospodina 

Dům a majetek lze zdědit po otcích, ale prozíravá žena je od Hospodina. (Př 19,14)
 
Člověk má v povaze přátelit se raději s bohatými, urozenějšími a mocnějšími nežli s chudákem. Důvodem je, že od takových lidí můžeme více získat. Dostanou se k nám privilegia, které nám chudák nemůže dát. Boháči bývají obklopováni lidmi a mají spoustu přátel, zatímco chudák bývá opovrhován i svými blízkými. První verš v kapitole nám však říká: „Lepší chudý poctivec, než prolhaný hlupák.“ 
Tupý syn je ostudou svého otce, ale moudrý syn je ozdobou rodiny. Dům a majetek bývá po rodičích, rozumnou ženu však dává Hospodin. 
 
Bawi Peng Siakhel (CRCCF) 
 
úterý - 30. srpna Př 19, 15-29

Dobročinnost není bez Boží odplaty 

Hospodinu půjčuje, kdo se nad nemajetným smilovává, on mu odplatí jeho dobročinnost. (Př 19, 17) 

V knize Přísloví se na mnoha místech dozvídáme, že by člověk neměl být lenivý. Měl by se umět postarat sám o sebe a o svoji rodinu. 
Rodiče by měli svým dětem předávat znalosti a učit je, co od nás chce Hospodin. Máme za úkol připravit je, aby byli dobrými lidmi. Koneckonců se zodpovídáme Pánu Bohu. Nezodpovědní rodiče neučí své děti od útlého věku, a děti proto rostou špatným směrem. Oddalují se od Hospodina, neposlouchají rodiče, a dokonce dochází k fyzickým napadením rodičů. Z takových rodin není šťastný ani Bůh, stávají se často posměchem pro okolí. 
Mnozí lidé často nechtějí půjčovat chudým lidem v nouzi ze strachu, že jim chudý půjčené peníze nevrátí. Půjčovat a pomáhat bohatým se nebojíme, protože víme, že se nám v budoucnu štědře odmění. Hospodin ale po nás chce, abychom pomáhali chudým a potřebným. I když nám to nedokážou vrátit oni, Hospodin nám za naši dobročinnost bohatě odplatí. 
 
Bawi Peng Siakhel (CRCCF) 

středa - 31. srpna Př: 20, 1-15

Měř sobě i druhým stejně

Dvojí závaží a dvojí míra, obojí se Hospodinu hnusí. (Př 20, 10) 

Hospodin chce po svých milovaných, aby žili podle jeho slov, a tak nás vyučuje. Ve dvacáté kapitole Přísloví můžeme vidět způsob života, který se Pánu Bohu protiví, a to například opilství. ,,Víno je posměvač, opojný nápoj je křikloun; kdo při nich blouzní, ten moudrý není.“ (Př 20,1). Lenost. „Na podzim lenoch neorá, o žních bude prosit, ale nic nebude.“ (Př 20,4). Spánek. „Nemiluj spánek, ať nezchudneš, nech oči otevřené a nasytíš se chlebem.“ (Př 20,13). Špatný způsob života. „Dvojí závaží a dvojí míra, obojí se Hospodinu hnusí.“ (Př 20,10) Ale pokud budeme žít podle slov Pána Boha, tehdy budeme požehnaní. Pakliže člověk bude vést spořádaný život, jeho potomci budou požehnaní. A proto se raději vyhýbejme tomu, co se Bohu protiví. Místo toho se pojďme modlit, aby nás provázel Duch Svatý. Jestliže bude s námi, nemusíme jít proti slovům Pána Boha. Tím se staneme požehnáním pro ostatní. Amen. 

Siang Peng Lian Khupsawm (CRCCF) 
 
čtvrtek - 1. září Př 20, 16-30 

Boží zastání je spolehlivá ochrana 

Neříkej: ,Odplatím za zlo!´ Čekej na Hospodina a on tě zachrání. (Př 20,22) 

Ve verších Přísloví můžeme vidět, jak nám Pán Bůh ukazuje cestu k vítězství nad zlem. Tímto směrem jdeme a čekáme na Pána Boha v tichosti, až se nám zjeví a pomůže. V životě se setkáváme se štěstím a někdy zase s utrpením, ale takový je život na zemi. Člověk je takový že „jizvy a modřiny vydrhnou špatnost a rány pročistí nejvnitřnější útroby.“ (Př 20,30) Někdy jsou někteří věřící zotročeni lidskými touhami a Pán Bůh nemá z toho radost, je z nás zklamaný. Někdy nás Bůh nechává trpět, abychom se odvrátili od svých hříchů. Trpět ovšem můžeme z různých důvodů, utrpení se k nám může dostat různými způsoby - třeba od našich přátel nebo od naší rodiny, a nebo dokonce od nepřátel. Nesmíme se poddat špatnostem, ale raději se vydat správnou cestu. Abychom špatnosti mohli přemoci dobrými skutky, musíme se modlit, aby nás cestou doprovázel Duch Svatý. Jen s Jeho pomocí můžeme dosáhnout vítězství nad hříchy. Milým čtenářům přeji dobré výhledy na cestě s Duchem Svatým.
 
Siang Peng Lian Khupsawn (CRCCF) 

pátek - 2. září Př 21,1-17 

Bezcitný také okusí bezcitnost jiných k sobě 

Kdo před křikem nemajetného si zacpe uši, bude také volat, a odpověď nedostane. (Př 21,13) 

Králové, bohatí nebo chudí, ten komu patří lidské srdce je Hospodin. Každý člověk si myslí, že právě jeho cesta je ta správná, ale ten kdo rozhoduje o správnosti je sám Hospodin. Pro něho má spravedlnost a poctivost větší význam než oběti. Lháře, lakomce a další darebáky považuje za hříšníky, kteří budou vlastní krutostí smeteni. Darebáci dělají denně zlo a nemyslí na nic jiného, zatímco moudrý se z chyb darebáka učí. 
Ve třináctém verši se dozvídáme, co chce po nás Hospodin. Přeje si, abychom si pomáhali navzájem a nezacpávali si uši před nikým, kdo potřebuje naši pomoc. Všechno naše úsilí a všechny naše činy nám vrátí Hospodin. Buďme moudří. Nikdo z nás nevíme, zda-li jednou nebudeme těmi, kteří budou volat o pomoc, proto si pomáhejme navzájem. Chovejme se k ostatním tak, jak si přejeme, aby se ostatní chovali k nám. 
 
Bawi Peng Siakhel (CRCCF) 

sobota - 3. září Př 22, 1-16 

Komu se nechce, výmluvy si najde 

Lenoch říká: „Venku je lev! Na náměstí by mě zadávil.“ (Př 22,13) 

Píše se „vždyť pijan a žrout přijdou na mizinu, dřímota je oblékne v cáry.“ (Př 23,21). „Člověku je léčkou nerozvážně říci: ,Je to zasvěceno´, a po slibu si to rozmýšlet.“ (Př 20,25). „Na podzim lenoch neorá, o žních bude prosit, ale nic nebude.“ (Př 20,4). „Lenost uvede do mrákot; zahálčivá duše bude hladovět. Kdo zachovává přikázání, střeží svůj život, zemře, kdo jeho cestami zhrdá.“ (Př 19,15-16). „Cesta lenocha je zarostlá trním, kdežto stezka přímých je upravená.“ (Př 15,19). 
„Můj synu, jestliže se zaručíš svému druhovi, dáš-li na něco ruku cizákovi, zapletl ses výroky svých úst, výroky svých úst ses chytil. Udělej, můj synu, toto: Hleď se vyprostit. Dostal ses do rukou svého druha. Jdi, vrhni se do bláta a naléhej na svého druha. Nedopřej svým očím spánku, ani zdřímnout nedávej svým víčkům. Jak gazela vytrhni se z rukou, jako ptáče z rukou čihařových. Jdi k mravenci, lenochu, dívej se, jak žije, ať zmoudříš. Ač nemá žádného vůdce, dozorce či vládce, opatřuje si v létě pokrm, o žních sklízí svou potravu. Jak dlouho, lenochu, budeš ležet? Kdy se probudíš ze svého spánku? Trochu si pospíš, trochu zdřímneš, trochu složíš ruce v klín a poležíš si a tvá chudoba přijde jak pobuda a tvá nouze jako ozbrojenec.“ (Př 6,1-11) Toto můžeme číst ve verších Přísloví. 
A proto se v Bibli píše, že lenost je špatná. Dokonce i Ježíš, syn Boží, během svého života na zemi pomáhal svému otci s prací. Je to dobré pro zdraví pracovat a také to nasytí břicho. Měli bychom být pilní a pracovití, ne být líní. Ať nám Bůh požehná, abychom byli pilní a pracovití. Děkuji. 

Far Hliang Siakhel (CRCCF) 
 
neděle - 4. září Př 22,17-29

Dobře si vybírej blízké přátelé 

Nepřátel se s hněvivým člověkem a s mužem vznětlivým se nestýkej, ať se nepřizpůsobíš jeho stezkám a nenastražíš léčku své duši. (Př 22,24-25)

„Prozíravost činí člověka shovívavým, promíjet přestupky je jeho ozdobou.“ (Př 19,11). „Vznětlivý muž rozněcuje sváry, kdežto shovívavý spory uklidňuje.“ (Př 15,18) „ Nedočkavý se dopouští pošetilosti a pletichář je nenáviděn.“ (Př 14,17) „Město se strženými hradbami je muž, který se neovládá.“ (Př 25, 28) „Dej mi tedy moudrost a umění, abych dovedl před tímto lidem vycházet a vcházet. Vždyť kdo by mohl soudit tento tvůj lid, jenž je tak četný?“ Bůh Šalomounovi řekl: „Protože máš na srdci toto a nežádal jsi bohatství, skvosty ani slávu, ani bezživotí těch, kdo tě nenávidí, ba nežádal jsi ani dlouhý věk, ale požádal jsi pro sebe o moudrost a umění, jak soudit můj lid, nad nímž jsem tě ustanovil za krále, budou ti dány moudrost a umění, ale dám ti i bohatství, skvosty a slávu, takže se ti nevyrovná žádný z králů, kteří byli před tebou, ani z těch, co přijdou po tobě.“ Od stanu setkávání na posvátném návrší, které je v Gibeónu, přišel Šalomoun do Jeruzaléma a ujal se království nad Izraelem.“ (2Par 1, 10-13) „Začátek moudrosti je bázeň před Hospodinem a poznat Svatého je rozumnost.“ (Př 9, 10) 
Bát se Boha by se mohlo rovnat člověku, který je trpělivý a moudrý, a naopak hloupost a bezohlednost by se mohly rovnat neuposlechnutí Boha. A proto buďme všichni trpěliví a moudří, abychom byli požehnaní. Děkuji. 

Far Hliang Siakhel (CRCCF) 

pondělí - 5. září Př 23,1-18

Neštvi se za pomíjivým bohatstvím

Neštvi se za bohatstvím, z vlastního rozumu toho zanech. Jen letmo na ně pohlédneš, už není! Vždycky si opatří křídla, jak orel odlétne k nebi. (Př 23,4-5)

Úvodní slovo dnešního zamyšlení zní: „neštvi“. Obvykle toto slovo používáme v tom významu, že nás někdo nebo něco „štve“. To znamená, že nás rozčiluje, že s námi hýbe, že nás to uvádí do pohybu.
V podobných souvislostech můžeme vidět i další význam: „štvát se“ za něčím, případně za někým. To znamená, že nás něco zajímá až natolik, že kvůli tomu neváháme vykonat jakýsi pohyb, který může být i dost náročný, dlouhodobý, vysilující.
Myslím, že máme v obecném povědomí, že se máme hýbat - máme vykonávat pohyb. Je to dobré a důležité pro náš život a naše zdraví. I Písmo nám říká, že se máme „hýbat“, ale klade nám na srdce, abychom se „hýbali“ správným směrem a za dobrým cílem.
Bohatství, majetek, peníze neboli mamon ovšem tím dobrým směrem a cílem není. Ježíš říká: „Neukládejte si poklady na zemi, kde je ničí mol a rez a kde je zloději vykopávají a kradou. Ukládejte si poklady v nebi, kde je neničí mol ani rez a kde je zloději nevykopávají a nekradou. Neboť kde je tvůj poklad, tam bude i tvé srdce“ (Mt 6,19-21). Pozemské poklady mají proměnlivou cenu. Působí na ni místní proměnlivé podmínky: inflace, nabídka a poptávka, změna režimu, zloději. Chvíli ho můžeme mít, a pak zas ne. Krom toho, vše je ohraničeno časem. Možná, že nás zde na zemi náš majetek přežije. Ale pro nás a život věčný to již nemá žádnou cenu.
Každý máme poklady a bohatství. Naše srdce tíhne k pokladu a bohatství. Jsme puzeni k něčemu, co má hodnotu, protože jsme tak vytvořeni. Proto je důležité hledat hodnotu, která přetrvá. Není to pozemské bohatství, ale nebeský poklad. „Protože jste byli vzkříšeni s Kristem, hledejte to, co je nad vámi, kde Kristus sedí na pravici Boží“ (Kol 3,1).

Jiří Tomeš (Teplá) 

úterý - 6. září Př 24,1-22

Nebuď škodolibý vůči nikomu

Neraduj se z pádu svého nepřítele, nejásej nad jeho klopýtnutím ani v srdci, nebo to Hospodin uvidí a bude to zlé v jeho očích a odvrátí od něho svůj hněv. (Př 24,17-18)

Stará pravda říká, že nic nerozveselí člověka tolik jako neštěstí druhého. Jsem přesvědčen, že ať chceme nebo ne, tak bychom každý dokázali vyjmenovat pár příkladů, kdy to platilo v našich životech. Dokonce si myslím, že s tím už počítáme - když se nám něco nepěkného stane, často je naší první starostí nebo reakcí zjistit, kdo všechno to viděl, kdo všechno o tom ví. 
Vzpomínám si na jeden příklad. V lese jsme dělali dřevo. Stromy a větve bylo potřeba sházet z veliké stráně dolů na cestu a naložit na valník. Strejdovi to v jednu chvíli uklouzlo a natáhl se tam jak dlouhý, tak široký. Já si ho všiml, až když se rozhlížel po nás ostatních. Už byl na nohou a dříve, než se začal oprašovat, rozhlížel se nejprve po nás, zda jsme to viděli. Také očekával, že se budeme chechtat, až se budeme za břicho popadat. 
Bůh nás v Bibli učí, že bychom se jako křesťané měli chovat přesně obráceně. Neštěstí druhého by nám nemělo být lhostejné, a už vůbec nám nečinit radost. Možná to ještě jakž takž zvládáme u našich blízkých, ale tyto verše platí i pro neštěstí našeho nepřítele. 
Vhodným příkladem nám může být král David. Když se dozvěděl o smrti Saula, neradoval se z toho. Ačkoliv by k tomu mohl mít dobré důvody, ačkoliv to možná mnozí očekávali. David však smutnil nad smrtí svého nepřítele a zpíval nad ním žalozpěv (1. Samuelova, 1. kapitola). 
Zcela opačně se zachovali Edomci. Odmítli pomoci Izraeli, svému sousedu a příbuznému, když byl v nesnázích, a Bůh je za to potrestal. 
Bůh má zájem na tom, aby jeho lid, kterému se dostalo jeho pomoci a milosrdenství, prokázal milosrdenství druhým, když na to přijde. Nezájem a sebestřednost ukazují, že v nás Boží láska a milost nepřebývají. Abdiáš ve své knize prorokuje, že Bůh odplatí Edómu a všem národům podle toho, jak zacházejí s jinými, a stejný princip platí i pro nás věřící.

Milan Trávníček (Teplá)

středa - 7. září Př 24,23-34

Nejdřív si zabezpeč živobytí, až potom pohodlí 
 
Zajisti své dílo venku, starej se o ně na svém poli a potom si postavíš i dům. (Př 24,27)

Určitě jste již slyšeli, že Bible nemá pro moderního člověka žádnou cenu. Fouká jen na „dušičku“, ale pro život nemá co sdělit. Celá 24. kapitola knihy Přísloví je nadepsána „rady pro život“. Říká, co je důležité udělat jako první, řadí hodnoty. Nejdříve „živobytí“ až potom „pohodlí“. Tady vidíme, jak důležité je každý den se ptát Božího slova, co je dnes „prvořadé“? Ale je tu i druhý problém. Co je mým „živobytím“? Pokud jsi Božím dítětem, tak to samé, co pro Pána Ježíše. V J 4,34: „Můj pokrm jest, abych činil vůli toho, který mě poslal, a dokonal jeho dílo.“ Každý den máme spoustu vlastních přání a modlíme se za Boží pomoc. Ale bible nás vybízí na prvém místě se ptát, co je tvá vůle, Pane? A nyní třetí problém. Ve 34.verši čteme: „Trochu“ v kralickém textu „maličko zdřímneš“, jinak řečeno si pohovíš, a je zle! Co vynecháme ráno, když se nám nechce vstávat? Mytí, česání, nebo čtení bible a modlitbu? Jak jsi vykročil do dnešního dne, a co důležitějšího do života? Co je pro tebe Prvořadé?

Jaroslav Pospíšil (Teplá)

čtvrtek - 8. září Př 25 

Nepromarni příležitost dobrého skutku nepříteli

Hladoví-li ten, kdo tě nenávidí, nasyť jej chlebem, žízní-li, napoj ho vodou, tím shrneš řeřavé uhlí na jeho hlavu a Hospodin ti odplatí. (Př 25,21-22)

Pokud jste někdy měli nějakého nepřítele, nebo alespoň někoho, kdo vám byl nepříjemný, jistě oceníte 22.verš - „shrneš řeřavé uhlí na jeho hlavu“. Ach, jaké zadostiučinění! Konečně dostal, co si zasloužil! To je ono!
Jenomže jako synové a dcery nebeského Otce se nás týkají jiné zákony než zákon odplaty. Zákon Božího království říká: „Slyšeli jste, že bylo řečeno: ‚Oko za oko a zub za zub.‘ Já však vám pravím, abyste se zlým nejednali jako on s vámi; ale kdo tě uhodí do pravé tváře, nastav mu i druhou; a tomu, kdo by se s tebou chtěl soudit o košili, nech i svůj plášť. Kdo tě donutí k službě na jednu míli, jdi s ním dvě.… Já však vám pravím: Milujte své nepřátele a modlete se za ty, kdo vás pronásledují, abyste byli syny nebeského Otce; protože on dává svému slunci svítit na zlé i dobré a déšť posílá na spravedlivé i nespravedlivé.“ (Mt 5,38-41.44-45)
Ježíš říká, abychom těm, kdo nás nenávidí a kdo jsou proti nám, dali jinou odpověď, než jaká je obvyklá v tomto světě. Proč? Protože naše občanství je v nebesích a ne v tomto světě. Nemáme odplácet a na příkoří odpovídat stejnou mincí. Nemáme ani nenávidět. V Ježíši Kristu jsme byli povoláni k novému jednání v lásce. Máme jednat podle Božího vzoru s našimi bližními (a těmi jsou i ti, se kterými máme potíže). A Bůh dává dobré dary i těm, kteří ho nemilují. Můžeme jednat z pozice lásky, která nám byla prokázána v Kristu. Tak, jak to vidíme u milosrdného Samařana, ačkoli ten Žid ležící u cesty by se dal považovat za nepřítele. Samařané a Židé se totiž neměli rádi.
Přísloví nás nevyzývá, abychom druhé zasypávali něčím nepříjemným - jako řeřavé uhlí. Říká, že je máme zasypat tím dobrým (chléb) - byť to dobré někomu vlastně může být nepříjemné - třeba proto, že ho může pálit svědomí.
Vím, že to zpočátku není jednoduché. Ale jak řekl C. S. Lewis: „Nemarni čas přemýšlením, zda svého bližního miluješ - jednej, jako kdybys ho miloval. Jakmile se do toho pustíme, objevíme jedno z velkých tajemství. Jednáme-li, jako bychom někoho milovali, začneme ho milovat. Pokud ubližujeme někomu, kdo je nám nesympatický, zjišťujeme, že je nám stále nesympatičtější. Pokud takovému člověku prokážete něco dobrého, zjistíte, že vaše antipatie klesají.“

Jiří Tomeš (Teplá) 

pátek - 9. září Př 26, 1-12

Dobře si uvaž svou reakci na řeči hlupáka

Neodpovídej hlupákovi podle jeho pošetilosti, abys nebyl jako on. Odpověz hlupákovi podle jeho pošetilosti, aby se sám sobě nezdál moudrý. (Př 26, 4-5) 

Ač se to tak na první pohled nemusí zdát, dnešní text nehovoří o ostatních, o těch hloupých okolo nás. Ve skutečnosti hovoří o nás samých. Snad každý z nás se občas zachová jako hlupák. Někdy dokážeme opakovat naše chyby a omyly, až ostatním můžeme připadat jako hlupáci. Ruku na srdce - všichni jsme někdy na své otázky dostali odpověď, kterou jsme nechtěli slyšet, odpověď, která se nám nehodila ,,do krámu? Nebo dostáváme odpovědi, ze kterých nejsme ,,moudří“ (verše 4,5). Zmíněné dva verše nastavují hranice, jak mluvit s lidmi, kteří se nechovají rozumně. Nemá to být řeč, která druhého zesměšňuje, zlehčuje nebo uráží. Má to být takové jednání, které vede k poznání chyb a hloupostí. Vzpomeňme na slovo Přísloví 15,1-2: ,, Vlídná odpověď odvrací rozhořčení … Jazyk moudrých přináší dobré poznání…“ A na závěr: Jistě není dobré být hlupákem. Ale není to to nejhorší, co nás může potkat. Mnohem horší je připadat si ve vlastních očích moudrým a ve druhých vidět jen hlupáky.

Robert Matala (Teplá)

sobota - 10. září Př 26,13-28

Nepřikládej dříví do ohně sváru

Není-li už dřevo, uhasne oheň, není-li klevetník, utichne svár. Uhlí do výhně, dříví na oheň - tím je svárlivý muž pro vzplanutí sporu. (Př 26,20-21)

Kvalitní palivo - to je základ každého ohně. A takové posezení u venkovního ohně bývá velmi příjemné. Ovšem když někomu vzplane dům, to už za příjemné nepovažujeme. Ale zkusme si to představit: člověk, který by při požáru vlastního domu místo hašení požáru, volání hasičů a zachraňování toho, co se dá zachránit, naopak ještě přikládal a volal třeba: „Hoř ohníčku, hoř!“ Takového člověka bychom jistě považovali za nepříčetného blázna.
Jenže nechováme se někdy podobně v našich mezilidských vztazích? Něco začne takříkajíc „hořet“ a my si neodpustíme ještě nějakou tu štiplavou poznámku. Chceme mít poslední slovo, a když už jsme v nevýhodě, alespoň to tomu druhému ještě trochu „opepříme“, ať má o čem přemýšlet. Vždyť já mám přece pravdu, ne?
V takových chvílích se opravdu chováme jako nepříčetní blázni, protože přiléváme benzín do ohně - nebo slovy Přísloví: přihazujeme uhlí a dříví - a podpalujeme si svůj vlastní dům. Krom toho si musíme uvědomit, že v tom domě pořád ještě bydlíme. Nevhodná slova, štiplavé poznámky, klevety a pomluvy, nepodložená fakta, snaha mít poslední slovo a mít vždy pravdu. To ničí naše vztahy.
Na jiných místech v Přísloví se píše: „Kdo hlídá svá ústa, střeží svůj život, kdo se pošklebuje, toho stihne zkáza.“ (Př 13,3) „Kdo střeží svá ústa a jazyk, střeží svou duši před soužením.“ (Př 21,23) A žalmista prosí: „Hospodine, postav stráž k mým ústům, přede dveře mých rtů hlídku.“ (Ž 141,3)
Hospodine, postav i tohoto dne hlídku před naše ústa!

Jiří Tomeš (Teplá)

neděle - 11. září Př 27

Budoucnost vlastních plánů je vždy nejistá

Nechlub se zítřejším dnem, vždyť nevíš, co den zrodí. (Př 27,1)

Plánování je součástí života asi každého z nás. Bez toho to vlastně ani moc nejde. Plánujeme si pracovní čas a podle toho i chvíle volna. Plánujeme, co budeme dělat o víkendu a svátcích, kam zvládneme jet, co nebo koho navštívíme. Plánujeme i v církvi - jaké budou bohoslužby, co bude jejich součástí a jak to poskládáme. Jaká témata budeme probírat, jaké další akce a aktivity budeme pořádat. Bez plánování to prostě nejde.
Jenomže v tom všem plánování nesmíme opomenout plány našeho Pána. A musíme si klást otázky, zda naše plány zapadají do jeho plánu s námi - abychom rostli do jeho podoby, v lásce a v milosti. Abychom byli solí a světlem.
Kdosi řekl: „Chceš-li Boha rozesmát, řekni mu své plány.“ Nesmíme zapomínat, že naše plány musí být podřízeny Boží vůli a my sami musíme být ochotni z našich plánů slevit, když nás Bůh v tu kterou chvíli vede k něčemu, co je „mimo plán“. Dnešek i zítřek musí být i v mém životě podle Božího plánu. Někdy máme život tak nalinkovaný a přecpaný vlastními plány, že zapomínáme vstupovat do dobrých skutků, které nám Bůh připravil (viz Ef 2,10).
V Jakubově listě se píše: „A nyní vy, kteří říkáte: ,Dnes nebo zítra půjdeme do toho a toho města, zůstaneme tam rok, budeme obchodovat a vydělávat´ - vy přece nevíte, co bude zítra! Co je váš život? Jste jako pára, která se na okamžik ukáže a potom zmizí! Raději byste měli říkat:, Bude-li Pán chtít, budeme naživu a uděláme to neb ono.´ Vy se však vychloubáte a chvástáte. Každá taková chlouba je zlá. Kdo ví, co je činit dobré, a nečiní, má hřích.“ (Jk 4,13-17)
Kéž jsou naše plány a kroky podřízeny Božímu vedení a jeho plánování. Potom bude naše budoucnost jistá.

Jiří Tomeš (Teplá)

pondělí - 12. září Př 28

Modlitba nemůže nahradit poslušnost Bohu
 
Odvrací-li se někdo od slyšení Zákona, i jeho modlitba je ohavností. (Př 28,9)

Modlitba se podobá ostření kosy. Na jednom bavorském domě je nápis: „Jako broušení kosy nezdržuje od sečení, tak modlitba nezdržuje práci!“ Právě ten, kdo chce dobře a rychle sekat, nelituje čas na pořádné naostření kosy a práce mu pak jde nesrovnatelně lépe. Kdo se opravdově modlí, projevuje při práci lásku, klid, trpělivost a postupuje zdárně vpřed. Nemělo by ovšem smysl pořád ostřit kosu a potom s ní nic nedělat. 
Modlitba a slyšení Zákona (poslušný čin) patří k sobě, tak jako víra a skutky, víra bez skutků je totiž mrtvá. Modlitba se může stát ohavností v případě, že Boha, k němuž voláme, ve skutečnosti neposloucháme, ba ani poslouchat nechceme. 
Zřejmě se do trochu podobné situace dostal Mojžíš, když vedl Izraelský národ a chystal se přejít Rudé moře. Nebylo to snadné, určitě měl obavy, jak všechno dopadne, volal, úpěl k Hospodinu. Bůh k němu promluvil: „I řekl Hospodin Mojžíšovi: ,Co voláš ke mně. Mluv synům Izraelským, ať jdou předce.´“ (Ex 14,15, BKR) Jinými slovy - přestaň se modlit, jdi, zdvihni svou hůl a vztáhni ruku na moře, rozděl je a přejděte moře… Kdyby Mojžíš neposlechl a místo přejití moře se modlil dál, pak by jeho modlitba byla ohavností. 
My někdy skutečně máme sklon se modlit místo toho, abychom to, o čem víme, že máme dělat, dělali. Je čas se modlit a je čas vykonat určitý čin. Někdy se skutečně může stát, že za modlitbu schováváme svoji nečinnost, nevěru a neochotu poslechnout! Modleme se a poslušně dělejme to, co je nám z Písma jasné, že máme dělat.

Pavel Smilek (Brno) 

úterý - 13. září Př 29,1-17

Náročná výchova pak přináší rodičům požehnání
 
Hůl a domluva dávají moudrost, ale bezuzdný mladík dělá ostudu své matce. (Př 29,15 a 17)

Rozmazlené vřískající dítě, které maminka láskyplně pohladí za takové chování a za pár let se diví, že jí její „děťátko“ dá přes ústa… O výchově dětí v rodině bylo už řečeno a napsáno mnoho. Není divu, jde o jednu z nejnáročnějších činností. Každý človíček je jiný a má svobodnou vůli. Jak lze dosáhnout poslušnosti? Násilím? Tím, že dovolíme vše? Je výchova něčím, co podléhá vývoji, zdokonalování? Vychovávalo se dříve hůře a nyní lépe, nebo naopak? Celkový trend ve výchově v angloamerické civilizaci je nesmírně liberální a my žijeme ve společnosti, kde fyzický trest při výchově dětí na veřejnosti může přinést vážné negativní následky pro trestající rodiče. 
Bible nejenom zde hovoří zcela jasně - děti je třeba trestat. Okřídlenou větou mého táty bylo tvrzení: „Jedna facka vydá za hodiny vysvětlování.“ A také podle toho jednal. Je zajímavé, že k podobnému závěru dochází i někteří současní psychiatři, např. náš přední psychiatr Cyril Höschl v jednom rozhovoru říká: „Pár pohlavků ve starorakouských školách plnilo ohromně terapeutickou funkci.“ Dále dodává: „Dnes ale již facku uplatnit nelze.“ Upozorňuje ale i na to, že učitelé a rodiče mají i jiné možnosti, jak děti trestat (Do škol se musí vrátit tresty, 2. 5. 2007, www.idnes.cz). 
Podle Písma je důležité, aby děti znaly svoje hranice a abychom je trestali přiměřeně, s láskou a bez hněvu. Švihnutí proutkem bolí trestajícího milujícího rodiče více než dítě. Dítě má být trestáno ihned a musí naprosto jasně vědět důvod trestu. Taková „exekuce“ by měla být zakončena láskyplným objetím a modlitbou. Důležitou součástí výchovy je nejen děti neponižovat, ale povzbuzovat, aby nemalomyslněly (Ko 3,21). Je třeba si též uvědomit, že každé dítě je jiné, reaguje na případný trest jinak a vyžaduje odlišný přístup při výchově. Láska a zároveň spravedlnost ale musí být zachována.

Pavel Smilek (Brno)

středa - 14. září Př 29,18-27

Strach před lidmi vede ke špatným rozhodnutím

Kdo se třese před lidmi, ten klade sobě léčku, kdo však doufá v Hospodina, má v něm svůj hrad. (Př 29,25)

Přiznejme si, že nejsme vždy dost stateční. Víme, že se máme někoho zastat, ale co kdyby to znamenalo, že se zároveň postavíme proti někomu, kdo nám připadá silnější, vlivnější? Nebude to nepříjemné? Promluvíme? Nebo se stáhneme a nebudeme si pálit prsty? Jsou situace, kdy se spíše obáváme a ze strachu do toho nejdeme. Taková situace může nastat ve škole, v zaměstnání, ale i ve sboru.
Jiný příklad: když mám zajít za bratrem nebo sestrou a promluvit s nimi o něčem, co v jejich životě není v pořádku, a napomenout je s láskou, ale pravdivě. Komu se do toho chce? Většina lidí, které v církvi znám, se něčemu takovému spíše vyhýbá. Je v tom strach? Co když je třeba říct pravdu, označit hřích hříchem, aby se věci napravily a uzdravily? Bojíme se?
Toto jsou věci, které konejte: Mluvte pravdu každý se svým bližním, pravdu a pokojný soud vynášejte ve svých branách (Za 8,16). Pokud se „třeseme před lidmi“, nachystáme si sami na sebe past, do které se pak chytíme. Ztratíme vnitřní svobodu z Božího Ducha, ztratíme radost a pokoj. 
Měli bychom se spíše bát Boha než lidí. Bát se zarmoutit Boží srdce. Mít bázeň před Boží svatostí a spravedlností. 
Ve chvílích, kdy mám obavy z člověka, se o to víc utíkám do bezpečí u Hospodina. Modlím se a doufám v něho. On je můj hrad. Předávám tu nepříjemnou situaci jemu. Prosím za sílu obstát před lidmi i před Bohem. Nechci se rozhodovat na základě strachu před lidmi, to jsou špatná rozhodnutí. Chci se rozhodovat na základě toho, kam mě vede Bůh a jeho Slovo. Mojí zkušeností je, že když tyto zápasy vnitřně vybojujeme a stojíme v pravdě, posune nás to dál a naše víra v Boha se více upevní.

Pavel Coufal (Brno)
 
čtvrtek - 15. září Př 30,1-14

Extrémní situace víc svádí ke zlému

O dvě věci tě prosím; neodpírej mi je, dříve než umřu: Vzdal ode mne šálení a lživé slovo, nedávej mi chudobu ani bohatství! Opatřuj mě chlebem podle mé potřeby, tak abych přesycen neselhal a neřekl: „Kdo je Hospodin?“ ani abych z chudoby nekradl a nezneuctil jméno svého Boha. (Př 30,7-9)
U nás v Čechách se říkává: „Je lepší být zdravý a bohatý než chudý a nemocný.“ Zato Agúr, který se mírně ironicky tituluje jako „nejtupější ze všech mužů“, má trošku jiné přání: „Bože, ať nejsem ani chudý, ani bohatý.“
Nuže, být chudý, to v našich zeměpisných šířkách většinou lidi moc neláká. Ale bohatství? To už je jiná. Nemuset každé ráno vstávat do práce, nežít od výplaty k výplatě, moci si dopřát, po čem srdce zatouží, mít celé stádo služebníků a krásnou haciendu - koho by to nelákalo? A abychom si rozuměli, Bible neříká, že majetek je něco špatného. Dokonce i někteří skvělí Boží mužové jako Abraham či David byli řádně zazobaní.
Ale majetek také není neutrální, a ne každý ho zvládne se ctí. Když má člověk na účtu pár milionů, k tomu dům, firmu a osobního poníka, snadno si řekne: „Teď máš velké zásoby na mnoho let; klidně si žij, jez, pij, buď veselé mysli.“ Pokud ho má Pán Bůh rád, dřív nebo později mu do toho hodí vidle, ale některým takovým rovnou řekl: „Blázne! Ještě této noci si vyžádají tvoji duši a čí bude to, co jsi nashromáždil?“
Nicméně žádné terno není ani chudoba. I ta se dá zvládnout, vždyť „chudoba cti netratí“. Někteří z lidí, kterých si v životě velmi vážím, měli v určitém životním období řádně „vysoko do žlabu“. Ale sám si někdy říkám, co bych asi dělal, kdybych měl doma hladové krky a žádnou vyhlídku na jakoukoli práci. Vydržela by to moje víra, „že se Bůh postará“? Nebo bych mu zkusil „pomoct“ nějakými křivolakými cestičkami?
Když jdete v noci po cestě ztemnělým lesem, bývá nejlepší držet se uprostřed. Je tam nejvíce světla a nejmenší šance, že spadnete do příkopu. A když kráčíte úzkou stezkou ztemnělým světem, je tomu právě tak.

Lukáš Makovička (Brno)

pátek - 16. září Př 31, 10-22

Statečná žena je pro muže velkou oporou 
 
Ženu statečnou kdo nalezne? Je daleko cennější než perly. Srdce jejího muže na ni spoléhá a nepostrádá kořist. Prokazuje mu jen dobro a žádné zlo po celý svůj život.“ (Př 31,10-12)

„Není dobré, aby člověk byl sám. Učiním mu pomoc jemu rovnou,“ prohlásil Bůh, když jako korunu svého stvoření postavil člověka do zahrady Eden. A když na konci šestého dne své stvořitelské práce Bůh shlédl na své dílo, mohl s uspokojením konstatovat, že všechno, co učinil, bylo velmi dobré. 
Když se mnohem později v biblické knize Přísloví král Lemúel s námi dělí o moudrá ponaučení, která mu do života zanechala jeho matka, tak se před našimi zraky vykresluje obraz statečné ženy, která je nádherným naplněním Božího stvoření. Není to žádná podřadná role služky „pána“ stvoření. Naopak, naše manželky si zaslouží úctu a obdiv za svou obětavou práci a často dřinu v mnoha rolích. Apoštol Pavel sice píše, že muž je hlavou ženy, ale zároveň víme, že žena je pomoc jemu rovná. Lemúel nám ženu vykresluje jako něco velmi cenného, jako dar, který je cennější než všechny majetky. To bylo ve starověku revoluční. Ale ve skutečnosti to bylo jen připomenutí původního Božího záměru. A ten platí i dnes. Srdce nás mužů se má spoléhat na naše ženy. To ukazuje na hlubokou sounáležitost. To nejsou dvě samostatné nezávislé role, ale úžasná symbióza. Zahleďme se do tváří našich žen, které se celý den staraly o naše děti, zajistily chod naší domácnosti, učily děti Boží slovo zpaměti, modlily se za nás a ještě večer doma od nás vyslechly všechny bolesti našeho dne. A mnohé k tomu ještě zvládly nás prakticky podpořit v úkolech, které máme, případně samy se zapojit do pracovního procesu. Není to obdivuhodné?

Marek Žitný (Brno)

sobota - 17. září Př 6,6-11

Také jsi dobře připraven na budoucnost?

Síla a důstojnost je jejím šatem, s úsměvem hledí vstříc příštím dnům. (Př 31,25)

Náš dnešní biblický verš ze závěru knihy Přísloví chválí „statečnou“ (nebo v překladu Bible21 „znamenitou“) ženu. Je charakterizovaná silou a důstojností, a také tím, že vyhlíží budoucnost s úsměvem. Tedy ne se stresem, strachem, nejistotou, ale s důvěrou a nadějí. 
Také jsme se o ní dozvěděli, že je pracovitá, není zahálčivá, líná. Nepropadá prokrastinaci, jak bychom dnes řekli. Práci, kterou je třeba udělat, neodkládá na neurčito. Přebírá zodpovědnost a je aktivní v úkolech, které má zvládnout. I proto se nemusí bát budoucnosti - připravuje se na ni.
V Bibli máme zdůrazněny dva postoje ohledně našeho zajištění pozemské budoucnosti. Ten první: nemáme si myslet, že si budoucnost zajistíme sami svou prací a spořením, nemáme se spoléhat na svoji schopnost se finančně zajistit, nemáme postavit svůj život na „plných stodolách“. Všechno to je pomíjivé a propadá zkáze. 
Ale je tady i ten druhý postoj: je moudré myslet na budoucnost a podle toho jednat. Zemědělec pracuje celou sezónu, aby měl v zimě chleba. Není projevem malé víry, když křesťan spoří na důchod. Špatné je, když se na tyto věci spoléháme, když v těchto hmotných statcích vidíme svoji jistotu a štěstí, místo abychom svoji budoucnost složili cele v Hospodina.
V 6. kapitole knihy Přísloví jsme vybízeni k pracovitosti. Máme jít a učit se od mravence. Až půjdete lesem, zastavte se u mraveniště a sledujte. Kolik práce, kolik úsilí! Lenocha tam neuvidíte. V létě si opatřuje pokrm, protože myslí na zimu. I my buďme moudří a pracovití. Pracujme, abychom se měli s čím rozdělit s potřebnými. Naopak lenost nás dovede k chudobě, za kterou nebudeme moci obviňovat nikoho jiného než sebe. 

Pavel Coufal (Brno)

neděle - 18. září Př 31,23-31

Manželé, nešetřete chválou své ženy!

Její synové povstávají a blahořečí jí, též její manžel ji chválí: „Statečně si vedly mnohé dcery, ale ty je všechny předčíš.“ (Př 31,28-29)

Otázka pro ženy: kdy vás naposledy váš manžel pochválil? Pamatujete si, co řekl? Za co vás pochválil? Kdy vás pochválily vaše děti, vaši synové? 
Otázka pro všechny: jaké to je, když nás někdo pochválí? Pokud cítíme, že ta pochvala je míněna upřímně a opravdově (ne manipulativně), pak nás to jistě velmi povzbudí a potěší. Zahřeje nás u srdce.
Myslím si, že pozitivního ocenění, poděkování nebo chvály není v manželských vztazích nikdy dost. A nejen v manželstvích. V jakémkoli vztahu, v rodině, ve škole, v církvi, v zaměstnání, ve společnosti. Je to škoda. Laskavá pochvala nás povzbudí, buduje naše vztahy a mění atmosféru mezi námi.
Vzpomínám si, jak jsem byl ještě jako kluk na návštěvě u jedné rodiny. K obědu jsme dostali vynikající ovocné kynuté knedlíky. My kluci jsme se jen olizovali blahem, jak to bylo výborné. Hlava té rodiny zřejmě také chtěla pronést něco pochvalného směrem ke kuchařce (své ženě), tak prohlásila: „No, dalo se to jíst!“ Přiznám se, že mi to v tu chvíli nepřipadalo adekvátní tomu skvostnému obědu, navíc připravenému s láskou.
Pokud šetříme na projevech vděčnosti a chvály, šetříme na špatném místě. Buďme vděčnější. Muži vůči svým ženám (nejen na svátek Valentýna), ženy vůči svým mužům. Děti vůči svým rodičům, rodiče vůči dětem. My všichni vůči Pánu Bohu, kterému nakonec za všechno patří čest a sláva! (I za naše statečné a znamenité manželky!)

Pavel Coufal (Brno)
 
pondělí - 19. září Iz 1,1-17

Bezbožný život formální bohoslužba nezamaskuje
 
Z duše nenávidím vaše novoluní a slavnosti, jsou mi jen na obtíž, jsem vyčerpán, když je musím snášet. Když rozprostíráte své dlaně, zakrývám si před vámi oči. Ať se modlíte sebevíc, neslyším. Vaše ruce jsou celé od krve. (Iz 1,14-15) 
 
Když se začínáme věnovat knize proroka Izajáše, je dobré vědět, v jaké době působil. Izajáš žil v osmém století před Kristem, žil v Judsku, v Jeruzalémě. Pocházel asi z vlivné rodiny, protože měl přístup ke králi. A v této době se vzmáhala velmoc Asýrie a měla velké územní zisky z vyhraných válek. Izajáš zažil zánik severního izraelského království a zázračnou záchranu Jeruzaléma.
Je zvláštní, jak prorok politické a hospodářské poměry v zemi hodnotí vztahem k Bohu. Dostal od Boha vidění, která zveřejňuje. V nich Hospodin oznamuje, co se bude dít. Že situace v zemi je důsledek jejich postojů k Bohu. Bůh nenávidí náboženské divadlo. Dodržování nějakého rituálu nebo kultu, když srdce a životní postoj člověka hovoří o něčem jiném.
Můžeme vidět, že Bůh dlouho čeká a má trpělivost, ale to neznamená, že nic nevidí a je slabý. Jeho milost dává šanci na změnu a nápravu. Pokud o to není zájem a ochota, přijdou soudy a budou spravedlivé. Tyto staré události jsou stále aktuální, protože i my tak často jednáme jako starý Izrael. I Pán Ježíš hovoří o soudu, jinak by slovo o milosti nedávalo smysl.
 
Daniel Hýsek (Broumov)

úterý - 20. září Iz 1,18-31

Boží nabídka dokonalého očištění od hříchu

Pojďte, projednejme to spolu, praví Hospodin. I kdyby vaše hříchy byly jako šarlat, zbělejí jako sníh, i kdyby byly rudé jako purpur, budou bílé jako vlna. (Iz 1,18)

Když začneme s lidmi hovořit o Bohu, velmi často zazní, že je nespravedlivý, zlý a lidem chce škodit. Jako by jej to bavilo, trestat. Dnešní text vyvrací tuto domněnku a lež. Problémem člověka není Bůh, ale sám člověk. My lidé nevidíme, kam vedou naše rozhodnutí a jaké mají dopady a souvislosti. A to, že Bůh je dobrý, lidé nechtějí vidět.
Bůh zde říká, že je ochoten odpustit to, co bylo zlé, ale očekává přiznání, vyznání a ochotu ke změně. Bůh nám v té změně chce pomoci. Tato duchovní změna přinese také změnu situace v zemi. To se nám lidem moc nelíbí. Chceme změnu situace bez naší duchovní změny a nápravy zlých věcí. Ale takto to nefunguje a není to ani možné.
Text až naturalisticky líčí, jak Bůh vidí lidské snahy a činy. Jsou sebestředné, snažíme se o zásluhy u Pána Boha za náboženské aktivity a činnosti. To nejde, protože my lidé neumíme sami ze sebe vykonat něco, co by se mohlo líbit Pánu Bohu. Právě situace života nás mají dovést k poznání, že Boha potřebujeme a že on je skutečně dobrý a jeho slovo vždy platí. V milosti i ve spravedlnosti.
 
Daniel Hýsek (Broumov)

středa - 21. září Iz 2,1-4 

Izrael bude požehnáním pro všechny národy 
 
I stane se v posledních dnech, že se hora Hospodinova domu bude tyčit nad vrcholy hor, bude povznesena nad pahorky a budou k ní proudit všechny pronárody. Mnohé národy půjdou a budou se pobízet: „Pojďte, vystupme na horu Hospodinovu, do domu Boha Jákobova. Bude nás učit svým cestám a my po jeho stezkách budeme chodit“. Ze Sijónu vyjde zákon, slovo Hospodinovo z Jeruzaléma. (Iz 2, 2-3)
 
Toto úžasné zaslíbení se ještě v plnosti nenaplnilo. Je to proroctví o posledních dnech. Není zde výslovně řečeno, že to je Mesiáš - služebník od Boha. Ale z jiných míst Písma víme, že to tak je. Možná si to ani nedovedeme představit, že národy světa budou chodit do Jeruzaléme za Slovem Božím. Už tam nebude žádná válka, zem bude prosperovat a nebude žádný vojenský výcvik.
Zároveň je dobré si všimnout, že ten, kdo zde není jmenován, ten bude vyučovat Božím cestám, bude soudit a trestat. Myslím, že takto si Pána Ježíše (který je tím Mesiášem), moc často nepředstavujeme. To, že vyučuje, ano. Ale že soudí a trestá moc ne. I když to Pán Ježíš o sobě říká na mnoha místech Písma.
Není to přímo řečené, ale situace působí tak, že i celý národ Izrael v té době něco prožil a přišla změna. Pátý verš to potvrzuje, že chtějí vytrvat v životě ve světle Božím.
Celé toto zaslíbení je pro lid Izrael úžasnou posilou a nadějí. I přes všechno, co dělají, jejich Bůh - Hospodin má s nimi trpělivost a stále jsou v jeho plánech. Pro nás jako lid nové smlouvy to platí také, a to pro oběť Pána Ježíše Krista. 

Daniel Hýsek (Broumov)

čtvrtek - 22. září Iz 3,8-17

Na bezbožníky dopadne tvrdý trest 
 
Jeruzalém klopýtl a Judsko padlo; jejich jazyk a jejich skutky byly proti Hospodinu a do očí vzdorovali jeho slávě. Nestoudnost jejich tváře proti nim svědčí, jako Sodoma svůj hřích vystavují a neskrývají. Běda jim, připravili si zlou odplatu. (Iz 3, 8-9) 

Přečtené slovo je hodně tvrdé. Jeruzalém má přednosti, úžasná zaslíbení a známost Božího slova, to mu ovšem nedává privilegium nežít podle toho, co říká Bůh. Právě naopak, má zodpovědnost, jak s tím poznáním nakládá.
Text hovoří o selhání těch, kdo mají být zodpovědní. Lidé v postavení zneužili moc, chovají se jako děti a ti, kdo jsou nestabilní. To znamená, jednají podle nálady, a ne podle práva. Zneužití pravomoci veřejného činitele a pýcha. Tak bychom to vyjádřili dnešními slovy.
Když se v nadpisu říká „bezbožník“, neznamená to ateistu. To jsou lidé, kteří žijí tak, jako by nebyl Bůh. „Můžeme si dělat, co nás napadne a žádná zodpovědnost za následky.“ To platí i o lidech, kteří vědí, že Bůh je, ale podle toho nežijí. Žít bez Boha.
Toto není problém jen té doby. I dnes to je aktuální. I v této době se často chováme podobně. Bez rozmyslu a úvahy, co to přinese. Musím se předvést a realizovat za každou cenu. Chci být viděn a musím být slyšen. Pohnutky vidí a hodnotí Bůh, ne já a ani nikdo z lidí. I lidé církve mohou být trestáni a přiváděni k zodpovědnosti. Je úžasné, že Bůh dává čas na pokání a má milosrdenství. 

Daniel Hýsek (Broumov)

pátek - 23. září Iz 5,1-7

Podobenství o dobrém vinaři a špatné vinici 

Zazpívám svému milému píseň mého milého o jeho vinici: „Můj milý měl vinici na úrodném svahu. Zkypřil ji, kameny z ní vybral a vysadil ušlechtilou révu. Uprostřed ní vystavěl věž i lis v ní vytesal a čekal, že vydá hrozny; ona však vydala odporná pláňata.“ (Iz 5,1-2)

Tato pasáž Písma odpovídá době, ve které vznikla. Tenkrát se problémy řešily pomocí obrazů, bajek a hádanek. Dnešní text je jakoby bajka o vinici a vinaři. Co měl ještě udělat vinař, aby vinice přinesla užitek? Řeší se jakoby problém vinice, ale tímto obrazem se řeší chování Judska a Jeruzaléma. Rozdíl je v tom, že vinice by ten užitek přinesla, protože to jinak neumí, pokud má dobrou péči, ale lidé tak nejednají.
Na tomto příkladu je názorně vidět, jak člověk jedná nelogicky a špatně. I když měl Izrael vše potřebné, všechnu sílu vynakládal na špatné věci. Za totální starostlivost a zajištěnost ve všem potřebném je odezvou a odpovědí vzpoura a neposlušnost.
Odpověď vinaře je: „Nechám ji, ať si dělá, co chce. Uvidí, kam to vede.“ Zde můžeme jasně vidět, jak to vypadá, když Bůh nás nechá „jít si po svém“. Ztráta ochrany, zabezpečení a potřebných věcí pro existenci. Toto se děje i dnes. Pokud nás Bůh nechrání a nevede, nemůžeme se divit, co se děje a jak. Život bez Boha vypadá dost smutně a beznadějně. To platilo tenkrát a i dnes. 
 
Daniel Hýsek (Broumov)

sobota - 24. září Iz 5,8-19

Hříšná rozmařilost přinese tvrdé následky 
 
Běda těm, kteří za časného jitra táhnou za opojným nápojem a až do setmění je rozpaluje víno. Citera a harfa, bubínek a píšťala a víno jsou na jejich pitkách, ale na dílo Hospodinovo neberou zřetel a dílo jeho rukou nevidí. (Iz 5,11-12) 

Tento oddíl nás informuje, že vědět a znát Boží zákon, a přitom nezachovávat to, co si Bůh přeje, je nebezpečné. Je to proroctví o severním království izraelském. Tam stále ještě měli známost o živém Bohu, ale nevadilo jim, když uctívali i jiné bohy a zároveň žili nemorálním životem. 
Pokud člověk koná podle své vůle, tak to ani jiné být nemůže, než jak to popsal Izajáš. Bible je až nepříjemně pravdivá a dost situací popisuje hodně tvrdě. Izajáš říká proroctví o deportaci Izraele do vyhnanství. To se do písmene vyplnilo roku 722 př.n.l. Toto proroctví zaznělo několik let dříve, a když se to stalo, bylo potvrzeno, že Izajáš je Božím prorokem.
Překvapuje, že jsou lidé, kteří se Bohu přímo posmívají. „Když uvidím, tak uvěřím.“ Myslím, že i vy jste něco podobného už slyšeli. Boží odpověď je zajímavá. Bůh bude vyvýšen soudem a spravedlností. Zvláštní spojení. Je to i dnes platné a pravdivé. Kde je spravedlnost, tam se bezpečně žije. Život beze strachu a v pohodové atmosféře je skutečně možný jen tam, kde je Bohem Hospodin. To stále platí, bez rozdílu času. 
 
Daniel Hýsek (Broumov)

neděle - 25. září Iz 5,20-30

Běda těm, kteří za úplatek převrací soud 
 
Běda těm, kdo říkají zlu dobro a dobru zlo, kdo vydávají tmu za světlo a světlo za tmu, kdo vydávají hořké za sladké a sladké za hořké! Těm, kdo za úplatek ospravedlňují svévolníka a spravedlivým upírají spravedlnost. (Iz 5,20 a 23) 

Zde je důležité upozornění - nerespektování Božích pravidel a principů se nevyplácí. Lidé bez Boha jsou ovládáni svými pocity a představami. Tato kombinace vede k záhubě. Větší trest padne na lidi znalé a poučené. Toto platí i v civilním životě a v zaměstnání.
Jen Bible a Duch svatý dávají správnou sebereflexi, abychom nežili v pýše, nebo v komplexu méněcennosti. Bez Boha neumíme být v rovnováze.
Také můžeme číst, že lidé, kteří znají Písmo a nerespektují ho, dopadnou velmi zle. U Boha žádná protekce neexistuje. Jedině milosrdenství Pána Ježíše Krista. Spravedlnost a soud patří k sobě. Bůh při trestech u svého lidu - stejně jako i u pohanů - bude důsledný. Potrestá každý hřích a nespravedlnost. Největší hrůza v onen den bude, že tam už nebude žádné světlo naděje. Jako věřící lidé si ani neumíme představit, když Bůh začne soudit a trestat hříšný svět. Až tam pochopíme, co to znamená mít milost od Pána Ježíše Krista skrze jeho zástupnou oběť. I při trestech Bůh nezapomíná na své sliby a přesnou míru trestu. Jsem rád za to, že díky takovým textům v Písmu můžeme poznávat, že naše spasení není laciné. 
 
Daniel Hýsek (Broumov) 

pondělí - 26. září Iz 6,1-8

Hledět na Boží slávu

Tu ke mně přiletěl jeden ze serafů. V ruce měl žhavý uhlík, který vzal kleštěmi z oltáře, dotkl se mých úst a řekl: „Hle, toto se dotklo tvých rtů, tvá vina je odňata a tvůj hřích je usmířen.“ (Iz 6,5-7)

Izajáš byl v pozemském chrámu, když náhle uviděl skutečný chrám. Na jeho vysokém a vznosném trůnu seděl Panovník, Bůh, a jeho roucho naplňovalo chrám. Obklopovaly ho různé andělské bytosti, které ho chválily a volaly: „Svatý, svatý, svatý je Hospodin zástupů, celá země je plná jeho slávy.“ Ten pohled je tak silný, že Izajáš dokáže reagovat jediný způsobem: „Běda mi, jsem ztracen.” Před Boží velikostí nemůže dělat nic jiného, než činit pokání: „Jsem člověk nečistých rtů.“ A tato správná reakce vede k jeho očištění, spálení jeho hříchu. To ho osvobodilo k tomu, aby sloužil Bohu: „Hle, zde jsem, pošli mne!“
Hlubší svatost u křesťana začíná tím, že spatříme Boha v celé Jeho slávě, uvědomíme si svou hříšnost před naším svatým Bohem a litujeme svých hříchů. Jako Izajáš nemáme co říct, dokud nepřijdeme před Boha v Jeho slávě a uvědomíme si naši hříšnost. Jen pak můžeme usilovat o takovou svatost, k jaké nás Bůh volá jako své služebníky. Ale je to něco, po čem toužíme, když se ráno vzbudíme?
List Židům 12,1-3 nás povzbuzuje, abychom odhodili všechny věci, které nám brání, a vytrvali v běhu se zrakem upřeným na Ježíše, který vede naši víru od počátku až do konce a který sedí na trůnu!
MODLITBA: Všemohoucí Bože, hledím na Tvou slávu a vyznávám, že jsem ztracen. Prosím, odpusť mi, očisti mne a použij si mě ve službě Krále, Ježíše Krista. Amen.

Clayton Ryan (Olomouc)

úterý - 27. září Iz 6,9-13

Boží poselství a jeho efekt

Hospodin odvede ty lidi daleko a v zemi bude mnoho míst opuštěno. Zůstane-li v ní jen desetina, i ta bude zajata a přijde vniveč jako posvátný strom, jako dub, po jehož skácení zbude jen pahýl. Tento pahýl bude símě svaté. (Iz 6,12-13)

Boží poselství bude nakonec takové, že se lidé proti němu zatvrdí. Uslyší ho, ale nepochopí. Uvidí ho, ale nebudou vnímat. Kapitoly 1-5 nám ukazují, jak se lidé odvracejí od Boha - mnoho z nich nezareaguje na Boží slovo. Ale šokující je, že samotný Izrael se odvrátí od Boha a také oni budou souzeni pro svou tvrdost vůči Božímu slovu. Ale Bůh zachrání zbytek - jako pahýl, který zbude po kácení stromu. Budou zachráněni jako Izajáš. 
Mít správný vztah s Bohem vyžaduje poslušnost Božímu slovu. Když ale žijeme své životy v opozici vůči Božímu slovu, jeho slovo nás odhalí. Buď zareagujeme jako Izajáš pokáním, nebo se ještě více zatvrdíme. Tento oddíl nám připomíná, že spása je pouze z Boží milosti - Bůh musí obměkčit naše srdce, abychom naše srdce nezatvrdili. A i když ne všichni zareagují správně, Bůh zaslibuje, že někteří zareagují správně a z Boží milosti se z nich stane „símě svaté”, pravé děti Abrahama.
Ježíš cituje tento oddíl v podobenství o rozsévači v Matouši 13. Některá zrna jsou ukradena, některá mají jen krátký život, některá jsou zadušena, ale některá padnou do dobré země: to jsou ti, co slovo chápou a jsou zachráněni. 
MODLITBA: Bože všemohoucí, děkuji ti za tu úžasnou milost, která otevřela moje srdce tvému slovu. Pomoz mi slyšet a rozumět, vidět a chápat. Chci sloužit Ježíši ve všem, co dělám a říkám. Amen. 

Clayton Ryan (Olomouc)

středa - 28. září Iz 7,1-9 

Když Hospodin ochraňuje, není důvod k panice 

Domu Davidovu bylo oznámeno: „Aram táboří v Efrajimsku.“ I zachvělo se srdce královo i srdce jeho lidu, jako se chvějí lesní stromy ve větru. Hospodin řekl Izajášovi: „Vyjdi Achazovi naproti ty a tvůj syn Šearjašúb na konec strouhy z Horního rybníka, na silnici k Poli valchářovu. Řekni mu: Zachovej klid a neboj se, neklesej na mysli kvůli těm dvěma čadícím oharkům, že hněvem plane Aramejec Resín a syn Remaljášův. (Iz 7,2-4)

Ocitli jsme se ve zvláštní době - můžeme si myslet. Stejně jako si něco podobného myslí lidé, kteří prožívají válečný konflikt nebo ničivou živelnou pohromu.
Opravdu? Vždyť za oknem svítí slunce, obchody jsou plné, infrastruktura funguje…
Přesto jsou nejistota, úzkost a strach všudypřítomné. Chováme se více iracionálně, rozhodujeme se více emocionálně a můžeme mít pocit, že nám půda ujíždí pod nohama, že ztrácíme kontrolu, protože naše síla a moc na toho miniaturního nepřítele nestačí.
Ale tohle přece už znám. Už jsem to prožívala tolikrát. Úzkost, strach, bezmoc, panika mě zaplavují, racionální a logické úvahy ztrácejí na významu. Čemu se to poddávám? Jak na sebe nahlížím? Jak z toho ven? Otče!
„Hospodin je světlo mé a moje spása, koho bych se bál? Hospodin je záštita mého života, z koho bych měl strach?“ (Ž 27,1)
„Hospodin je mé světlo, má spása a má záštita. Boží světlo prosvěcuje temnotu, zahání chaos a strach, ve světle pro ně není místo.“ (J 8,12, J 12,46)
„Hospodin je má spása, vím, komu patřím, vím, že Boží blízkost je pro mě přístupná pro všechny časy. Toto vědomí mě zaplavuje pokojem.
Hospodin je má záštita, On mě chrání.“ (Ž 3,4, Ž 121,7)
Tedy jdu v plném světle v blízkosti Otce - tisknu se k Němu a On mě ochraňuje svou mocí.
Bůh ví o tvém strachu a zoufalství ve zlých chvílích. Všechno už ve své laskavosti pro tebe připravil. Stačí „jen“ se spolehnout a důvěřovat Mu.

Dana Bräuerová (Olomouc)

čtvrtek - 29. září Iz 8,5-11

Plány nepřátel Božího lidu Bůh zmaří

Běsněte si, národy, zděsíte se, naslouchejte, všechny daleké země, přepásejte se, zděsíte se, přepásejte se, zděsíte se. Dohodněte se, dohoda bude zmařena, mluvte si, ani slovo neobstojí, neboť s námi je Bůh - Immanuel! (Iz 8,9-10)

Každého z nás někdy více nebo méně ovládne strach. Strach z nemoci, ze zkoušek ve škole, z neúspěchu v práci, z neznáma nebo třeba jen z hloupého snu. Také naše reakce na strach jsou velmi odlišné: někdy nás strach vyburcuje k lepším výkonům, jindy paralyzuje natolik, že se stáhneme, utečeme před „Goliášem“.
Boží lid v době proroka Izajáše čelil reálnému strachu z napadení Asyřany, kteří skutečně 700 let před Kristem vyplenili severní Izrael a téměř i jižní území Judy. Ono „téměř“ předpovědělo právě toto proroctví (v.8) o záplavě nepřátel valící se jako voda z břehů ohromné řeky. Tato řeka Boží lid zaplaví a „bude mu sahat až k hrdlu“. Ale tehdy přijde záchrana, protože „Bůh je s námi“ (v. 10)!
Kapitola 8. a prvních 7 veršů následující 9. kapitoly proroka Izajáše se zaměřují na pozitivní zprávu. Boží lid, Judsko, bude zachráněn, a nakonec dá Bůh jiného Zachránce, který přinese ještě větší vysvobození. 
Co tě dnes čeká? Možná i ty čelíš v tyto dny situaci, rozhovoru, rozhodnutí, které ti nahání strach, nebo dokonce zahání do úzkých. Neděs se a nelekej. Bůh Abrahama, Izáka a Jákoba, Bůh silný a mocný je s tebou. S těmi, kdo chodí po jeho cestách. Ti se nemusí bát, i kdyby je lidé, okolnosti, nebo i sám ďábel sevřel jako mohutné vody ze všech stran. 
MODLITBA: Pane Ježíši Kriste, ať Tvůj pokoj jako poklidně tekoucí šíloašská voda (v.6), naplní a střeží naše srdce i mysl. Amen

Petr Coufal (Olomouc)

pátek - 30. září Iz 8,12-17

V těžkém ohrožení zůstává naděje v Hospodinu

Budu očekávat Hospodina, ačkoli skryl tvář před domem Jákobovým, s nadějí budu na něho čekat. (Iz 8,17) 

Mluví Bůh k lidem i dnes? Pokud jsme správnými křesťany, jistě bude naše odpověď znít, že ano. Mluví předně skrze svého Syna, své Slovo, stvoření, okolnosti, bratry a sestry, ale klidně i skrze kamení. 
Když je tolik způsobů, jak k nám může mluvit, proč bylo v dobách biblických, ale je i dnes tolik lidí, kteří nenaslouchají jeho hlasu a obrací se dokonce k Ježíši zády? Bůh zaslíbil, že svůj lid nikdy neopustí, ale jeho lid ho opustil mnohokrát! 
Prorok Izajáš žil v době, kdy mnozí obyvatelé Izraele a Judska odmítli věřit, že Bůh dodrží svá slova. Hospodin varuje Izajáše, aby nejednal také tak. A prostřednictvím zapsaných slov proroka varuje Bůh i nás dnes.
Izajáš nás vybízí, abychom se nebáli okolností. On sám v textu vybízí k bázni před svatým Bohem (v.13). Podobně hovoří i další místa v Bibli, například: „Počátek moudrosti je bázeň před Hospodinem.“ (Př 9,10)
Bůh jasně zaslibuje ve svém slově, že požehná těm, kteří se bojí ho zarmoutit. Kdo jednají podle jeho slov (Ž 119). Když očekáváme na Boží pomoc a vedení, nemusíme mít strach. Máme přece pevnou naději v Bohu, našem Pánu. On mluví, jen naslouchejme. On odpouští, jen vyznávejme. On dává naději za všech okolností, jen mu důvěřujeme i dnešní den. 

Petr Coufal (Olomouc)

sobota - 1. října Iz 8,23-9,2

Do temnot zazáří světlo Mesiáše 

Lid, který chodí v temnotách, uvidí velké světlo; nad těmi, kdo sídlí v zemi šeré smrti, zazáří světlo. Rozmnožil jsi národ, rozhojnil jsi jeho radost; budou se před tebou radovat, jako se radují ve žních, tak jako jásají ti, kdo se dělí o kořist. (Iz 9,1-2)

Zkoušeli jste někdy chodit se zavázanýma očima? Nebo dát si kafé v „Kavárně POTMĚ“? Nevidíte vůbec nic a bez doprovodu nemáte odvahu udělat ani krok. Když potom vyjdete ven nebo vám sundají šátek z očí, prožijete pocit vděčnosti a úlevy. 
I náš život bez Boha, před setkáním s Pánem Ježíšem, je označován jako život ve tmě. Život bez vyhlídky, bez radosti, jako žití v „v zemi šeré smrti“. Opakem je přechod ze tmy do podivuhodného světla (1Pt 2,9). Ano, život s Kristem je skutečně naplněný radostí a světlem, jak popisuje proroctví Izajáše. Jak může Mesiáš zazářit do tvého života dnešní den? On je světlo a není v něm nejmenší tmy. Stačí mu otevřít své srdce.
List Efezským v 5. kapitole používá ilustraci světla a tmy i procesu následného posvěcení v životě už věřícího člověka. „I vy jste kdysi byli tmou, ale nyní vás Pán učinil světlem. Žijte proto jako děti světla - ovocem světla je vždy dobrota, spravedlnost a pravda; zkoumejte, co se líbí Pánu.“ (Ef 5,8-10) Možná je na tobě, abys žil jak dítě světla Krista. Třeba tím, že se rozhodneš „nazývat věci pravým jménem“. (Ef 5,11 a 13) Kéž Boží světlo prozáří každou temnotu našeho srdce, mysli i našich dnešních slov.
MODLITBA: Pane Ježíši Kriste, děkuji ti za radost a světlo tvého evangelia. Prosím, prozař svým světlem každou oblast mého života a dej mi plnost svého Ducha, abych žil s ovocem dobroty, spravedlnosti a pravdy i dnešní den. Amen.

Petr Coufal (Olomouc)

neděle - 2. října Iz 9,3-6

Věčné království zaslíbeného Mesiáše

Jeho vladařství se rozšíří a pokoj bez konce spočine na trůně Davidově a na jeho království. Upevní a podepře je právem a spravedlností od toho času až navěky. Horlivost Hospodina zástupů to učiní. (Iz 9,6)

Dovedete si představit svět bez válek, svět plný pokoje, svět, kde je všechno spravedlivé? Svět, kde vládne jedna dokonalá mysl a každé rozhodnutí je správné rozhodnutí? 
Bible říká, že přesně toto jednoho dne přijde: Království. Někdy se o tom mluví jako o věku Království nebo o tisíciletém království Krista. V Matouši 19 o tom Ježíš mluví jako o obnovení; ve Skutcích 3 o tom apoštol mluví jako o chvíli, kdy bude všechno nové. Toto Království nastane po druhém příchodu Krista na zem.
Ježíšův příchod a nastolení Jeho Království bude největší událostí v celé světové historii. I Ježíš nás učil modlit se: …přijď království tvé… (Mt 6,10) Tato modlitba nebyla ještě plně vyslyšena, ale bude vyslyšena v den druhého příchodu. Toto téma Kristova království se objevuje v celé Bibli: je to skutečné království na nové zemi, které Kristus nastolí a bude pokračovat do věčnosti.
Skrze celé Písmo se táhne série proroctví o tom, že přichází Král a Království. A i když je Boží království v duchovním slova smyslu už mezi námi, ale není z tohoto světa (J 18,36; Lk 17,21), přijde den, kdy Jeho Království jednoho dne přijde k dokonalému naplnění.
Ze všech věcí, které budou charakterizovat tisícileté království, bude tou hlavní pokoj: On je.. „Vládce pokoje a …pokoj bude bez konce.” Když se Ježíš narodil, andělé volali něco, co se zpívá a zmiňuje každé Vánoce: „Sláva na výsostech Bohu a na zemi pokoj …” (Lk 2,14a) Ale v celé zaznamenané historii lidstva byl mír (nebo pokoj) pouze 268 let (z 3 400 let). Takže mír na zemi ještě není. Ale to andělské zvolání pokračuje: pokoj budou mít ti, kteří se líbí Bohu (pokoj mezi lidmi Božího zalíbení - Lk 2,14b; CSP). Tento pokoj přichází k lidem, kteří se naučili zvolat: „Sláva na výsostech Bohu.“ Pokoj naplní jejich srdce, protože na trůn jejich života usedne Král, Vládce Pokoje. Vládne Boží pokoj ve vašem srdci, abyste mohli očekávat Jeho plný příchod a vládu pokoje i na zemi?

Jana Coufalová (Olomouc)

pondělí - 3. října Iz 10,1-19

Kým jsme a proč 

Neboť řekl: „Vykonal jsem to silou své ruky a svou moudrostí - vždyť se v tom vyznám.“ (Iz 10,13)

Izajáš říká, že Bůh má problém s asyrským králem, potažmo s celou Asýrií. Ne proto, jak začali, že překročili hranice své země a zabírali, co nebylo jejich. Ale jak skončili, totiž že z toho sami udělali smysl své existence.
Nejsem asyrský král, ale možná občas trpím něčím, co by se dalo nazvat syndromem asyrského krále. Když se mi daří, je pro mne snadné uvěřit, že je to výhradně díky mým schopnostem, a mám sklon v tom, co mi jde, zacházet do krajnosti.
Nevím, jestli se Izajášova zpráva k asyrskému králi dostala, ale mám to štěstí, že ke mně ano. A ta zpráva je dobrá - není v ní jen pojmenován problém, ale je tam i vysvětleno, proč to problém je a jak z toho ven.
Vypadá to, jako by asyrský král nechápal, co mu bylo dáno, natož za jakým účelem. A řešení je prosté - stačí o tom uvažovat (viz Iz 10,7).
Bylo nám dáno mnoho, aniž jsme to vymysleli nebo vytvořili — život, tělo a další dary, které nám umožňují rozvíjet se... A během života bereme pořád dál to, co k životu potřebujeme. Ale cíle nedosáhneme tím, že zabereme všechno. Můžeme ale poznávat, kým jsme, a někdy snad i to, kým jsme pro ty druhé. Tedy přiznat sami sobě barvu a možná se tak přiblížit pochopení toho, co skrze nás Bůh dělá.

Michal Žejdl (BJB Kraslice)

úterý - 4. října Iz 10,20-34

Víra přemáhá strach 

Nuže, toto praví Pán, Hospodin zástupů: „Můj lide, jenž bydlíš na Sionu, neboj se Asyřanů, kteří tě bijí metlou a zvedají na tebe hůl jako kdysi Egyptští. Má prchlivost totiž velmi brzy skončí a můj hněv se obrátí k jejich záhubě.“ (Iz 10,24-25)

Prorok dvakrát mluví o onom dnu. V něm se pozůstatek Izraele přestane spoléhat na ty, co mu vládnou, a bude se opírat o svého Boha. V něm také bude zlomena nad nimi moc utlačovatelů. Onomu dni předcházelo zlomení skrze asyrskou vládu, kterou Bůh způsobil, a zbyl jen pozůstatek Božího lidu. V onom dni Bůh ztrestá asyrského krále za jeho povýšenost a jeho nadvláda nad Izraelem skončí. Onen den je dnem vítězství, ale i nového začátku budovaného na troskách. Bůh bude stavět budoucnost na těch, co se pokoří a budou mu věřit. Tato slova však přichází do utrpení a přináší naději a útěchu, že Bůh na svůj lid nezapomněl. Izrael je sice utlačován, ale je mu zaslíbeno, že již za krátký čas Boží hněv proti nim skončí a zničí jejich nepřátele. Je proto potřeba přestat se bát a očekávat Boží vítězství, vždyť Bůh je již se svým vojskem na cestě a blíží se k branám. I my, pokud se začneme spoléhat na člověka, můžeme upadnout do sevření nepřítele. Božím plánem však není naše likvidace, ale záchrana, která někdy musí vést skrze utrpení. Ořezávání našich neplodných větví je někdy bolestivé, ale je jedinou cestou, abychom nesli dobré ovoce. V době utrpení bychom neměli proto propadat strachu, ale upřít svou víru na Boží vítězství. 
 
Tomáš Pacovský (BJB Kraslice)

středa - 5. října Iz 11,1-16

Den Božího vítězství 

Z Jišajova pařezu vyrazí proutek, výhonek z jeho kořenů přinese ovoce. Duch Hospodinův na něm spočine - Duch moudrosti a chápání, Duch rozhodnutí a odvahy, Duch poznání a úcty k Hospodinu; úctou k Hospodinu bude prostoupen. Nebude soudit podle zdání svých očí, nebude se řídit tím, co uslyší. Spravedlivý soud přinese chudým, poníženým v zemi právo zajistí. Holí svých úst bude tlouci zemi, dechem svých rtů zničí ničemy. Na bedrech přepáše se spravedlností, věrnost ponese jako pás na bocích. (Iz 11,1-5)

Klíčovým bodem onoho dne vítězství a změny se stává Bůh sám, který naplní své zaslíbení a pošle zachránce. Jeho znamením je, že bude z rodu Davidova a bude v něm Boží duch. Bude v něm Boží moc, přinese poznání a bázeň. Nebude dbát na vnější věci, ale jeho slovo bude pronikat do srdcí lidí a vynášet najevo, jací doopravdy jsou. Jeho věrnost a spravedlnost usmrtí svévolníka a dá povstat pokornému a nuznému. To on přinese svornost a pokoj mezi lidi. Ti, co skrze něj naleznou Boha, nebudou již mít podíl na páchání zla a šíření zkázy, ale budou žít v lásce a jednotě. Bůh jim dá odpočinout od nesmyslného a marného pachtění. Bůh žijící uprostřed svého lidu se stane magnetem a bude přitahovat zájem lidí okolo. Bůh bude volat skrze ně ztracené na cestu záchrany. Společně se postaví nepříteli a přemohou ho. Nikdo a nic pak již nebude bránit cestě spásy. Ježíš se stal cestou naší záchrany. Jeho slovo proniká do naší duše a vynáší na světlo, co je ve skrytu. Jen v něm můžeme nalézt vítězství, přijetí, pokoj, smíření, lásku a jednotu. Skrze církev, která se jím nechá vést, bude přivádět ke spáse lidi okolo.

Tomáš Pacovský (BJB Kraslice)

čtvrtek - 6. října Iz 12,1-6 B21

Vnitřní proměna 

V ten den řekneš: „Chválím tě, Hospodine - byls na mě rozzloben, odvrátil jsi však svůj hněv a potěšil jsi mě. Hle, Bůh mě zachránil - doufám a už se nebojím. Má síla a píseň je jen Hospodin, to on se stal mým spasením!“ Budete nabírat vodu s radostí z pramenů spasení. V ten den řeknete: „Oslavujte Hospodina, jeho jméno vzývejte, jeho činy rozhlašujte mezi národy, jeho jméno prohlašujte jako nejvyšší! Zpívejte Hospodinu, zachoval se vznešeně, ať se to dozví celý svět!“ Jásej a zpívej, sionský lide - veliký je Svatý izraelský uprostřed tebe! (Iz 12,1-6)

V onom dni Božího vítězství nad hříchem a smrtí vzdá člověk Bohu chválu. Pozná smysl Božího hněvu a bude vděčný za to, že ho Bůh neponechal na cestě zkázy. Člověk spatří spásu, která je v Bohu, a strach nahradí víra. S radostí bude chválit Boha a vyznávat, že On se stal jeho záštitou a písní. Bůh dá člověku smysluplný život a on bude s nadšením vydávat lidem svědectví o Božích skutcích. Člověk, který se přesvědčí o Boží moci, se rozhodne ho následovat. Ježíš nám po svém odchodu k Otci poslal svého Ducha, aby nám připomínal svá slova, své vítězství. Právě přítomnost Ducha svatého v našich životech je jazýčkem na vahách našeho života. Jeho přítomnost je stálá, ale naše věrnost vrtkavá. Proto naše boje nejsou u konce. Sice stále procházíme obdobími úpadku, utrpení a lámání, ale na konci je vždy Boží vítězství pro ty, co se pokoří a přijmou ho. A to je důvod k radosti, vděčnosti a chvále!

Tomáš Pacovský (BJB Kraslice)

pátek - 7. října Iz 13,1-22

Pochybnosti 

Slyš hluk na horách jakoby početného lidu, slyš hukot království, shromážděných pronárodů: Hospodin zástupů sbírá vojsko k boji. (Iz 13,4)

Celý náš svět, jak víme, je dnes plný lží a idealizovaných představ. A dokonce pevně věřím tomu, že ještě nikdy nebyla doba, kdy by byl člověk pyšnější. A pak slova 9. verše: „Hle, den Hospodinův přichází, krutý, se zuřivostí a s planoucím hněvem, aby učinil tuto zemi hroznou pustinou a vyhladil z ní hříšníky,“ se nám nejednou můžou zdát až příliš šitá na míru našeho pyšného života. A popravdě, výčet Hospodinových hrozeb je vskutku barvitý a věřím, že umí být i sofistikovanější. Ale jaký je z pohledu Starého zákona Bůh Abrahama a jaký je Bůh z pohledu naší doby po oběti jeho prvorozeného syna, Ježíše Krista … ? Musíme se bát jeho hrozeb, nebo přijmout jeho zaslíbení a milost. Především musíme mít před Hospodinem patřičný respekt. Coronavirová pandemie nám jasně naznačila, že naše pýcha a pýcha tohoto světa rozhodně nejsou namístě. Výčet Hospodinových restrikcí je už v tomto směru nezměrný, stejně jako jeho milost. A tak pokud věříme v milost našeho Boha, mysleme hlavně na poslední větu dvaadvacátého verše : „Už přichází — jeho dny nebudou prodlouženy.“ A pokud se blíží Hospodinův čas, v pokoře hlásejme o to intenzivněji evangelium Ježíše Krista. Protože k pokorným ovečkám přichází jejich Pastýř a z jeho milosti přichází i království nebeské. 

Karel Kučera (BJB Kraslice)

sobota - 8. října Iz 14,1-23

Bůh vrátí svůj lid do jeho země a srazí pyšného krále, budou vládnout nad svými utlačovateli 

Hospodin se slituje nad Jákobem a znovu vyvolí Izraele. Dá jim odpočinout v jejich zemi, přidruží se k nim i bezdomovec a připojí se k domu Jákobovu. (Iz 14,1)

V textu je vidět, že Izajáš (hebrejsky יְשַׁעְיָהוּ, Ješajahu, což znamená „Hospodin vysvobozuje“) je starozákonním prorokem své doby, která zdánlivě v naší době má jen pramálo místa. Jak z výzkumu víme, byl synem blíže neznámého Amóse (nezaměňovat s prorokem Ámosem), který byl podle rabínské tradice z královského rodu a měl k vládnoucí třídě asi velmi blízko. Přesto jeho proroctví obsahuje až revoluční postoje. Alespoň konec druhého verše „Budou panovat nad svými utlačovateli“ k tomuto soudu čtenáře nabádá. A jeho proroctví v pátém verši dokonce vrcholí slovy: „Hospodin zlomil hůl ničemů, žezlo vládců.“ A přitom pokračuje popisem otrocké tyranie, ale i oslav a dramatického popisu Božího vítězství. A prorockými slovy o tom, jak zatočí s tyranií Babylónu, dává naději i těm, kteří v dnešní době vidí podobný obraz mentálního otroctví v našem světě. Protože svoboda je možná jen v Boží slávě a bez otisku Ježíše Krista v našem srdci je každá naše snaha marná. 
 
Karel Kučera (Kraslice)

neděle - 9. října Iz 14,24-32

Boží slovo je spolehlivé, co se rozhodl, to vykoná, nikdo mu v tom nezabrání 

To je rozhodnutí učiněné o celé zemi a to je paže napřažená proti všem pronárodům. (Iz 14,26)

Starozákonní představivost nám zde obrazutvorně ukazuje, že Hospodin, když potřebuje, tak hrubě zasáhne třeba i do zahraničních sporů, a to ve prospěch oponentů Ašurovy politiky. A stanoví tak jasný plán .., plán pro celou zemi. A aby nebylo pochyb, že je to Boží neměnný plán, tak se v textu 27. verše pisatel skoro sarkasticky ptá: „Vždyť to naplánoval Hospodin zástupů, kdo to zruší? A jeho paže je vztažena, kdo ji odvrátí?“ A utvrzuje nás, že ani nepřízeň osudu na rozhodnutí našeho Boha nic nemění. Každý z nás máme svoje plány a tyto mnohdy násilně realizujeme ve svém životě. A upřímně - mnohdy se nám tyto plány mění, zejména podle toho, jak se spoléháme ve svých životech na našeho Pána. A z našeho textu Písma víme, že když plánuje Hospodin, není úniku. Izajáš nám v textu velmi barvitě popisuje Boží zásah, který tu mění sociální základy společnosti. A tak děkujme Bohu, že je pevný ve svém slově, že se nemění a můžeme se na něj vždy spolehnout.

Karel Kučera (BJB Kraslice)

pondělí - 10. října Iz 22,9-14

Beznaděj, která nevede k pokání

Onoho dne Panovník Hospodin zástupů vyzval k pláči a k nářku... a hle, veselí a radost... (Iz 22,12-14)

To je zvláštní situace, město Davidovo je v obležení, hradby na mnoha místech prolomené, brány porušené. Skutečně děsivý stav, ale judští muži si vědí rady! Strhli domy a z materiálu postavili dvojité hradby, mezi nimi zřídili nádrž na vodu, aby přežili toto těžké období. 
Počínání judských v době krize bychom mohli vidět jen pragmaticky jako dobré, kdybychom nevěděli, že je to lid Boží, vyvolený k tomu, aby žil v závislosti na Hospodinu. V tom všem popisu vynaloženého úsilí čteme, že: „Nevzhlíželi jste k tomu, který to vše způsobil, a neohlíželi jste se na toho, který to odedávna připravoval.“ Onoho dne je Panovník, Hospodin zástupů, vyzval k pláči a k nářku. To judští nepochopili. V euforii vyvolané úspěšným zodolněním města a zjevným očekáváním těžkých bojů s vyhlídkou na smrt začali tančit, porážet dobytek a zpíjet se vínem. Místo hledání pomoci u Hospodina v pokání a vyznávání hříchů - rozjařenost, veselí a požitkářství. 
Je zřejmé, že i na současný svět Hospodin dopouští různé situace, které mají vést k návratu k Božím principům, k pokání a hledání východiska v Božím milosrdenství. Je dobře, že náš stát dostatečně zbrojí a očkuje proti zákeřným nemocem, ale nespoléhejme jen na to. Pán od nás očekává, zvláště od věřících, více. Vzhlížejme i dnes v modlitbě k tomu, kdo dopouští zkoušky, odpouští hříchy a neopouští své věrné v žádné situaci.

Vlastimil Malý (Litoměřice)

úterý - 11. října Iz 25,6-12

Hostina bude, ale pro koho?
 
Hospodin zástupů připraví na této hoře všem národům hostinu tučnou, hostinu s vyzrálým vínem... (Iz 25,6)

Tady máme důkaz toho, že vzhlížet k Hospodinu, který sice dopouští zkoušky, ale odpouští hříchy a neopouští své věrné v žádné situaci, je ta správná cesta. Tato naděje nezklame.
Zmínkou „na této hoře“ navazuje prorok na citaci v předchozí kapitole, že na hoře Siónu v Jeruzalémě se Hospodin zástupů ujme kralování. Pro cizáky a ukrutníky to bude soud a ponížení. Pro všechny národy to bude přislib hostiny, která nemá srovnání s veselím a rozjařilostí z textu včerejšího dne. 
Pán Ježíš sám to vysvětlil na podobenství o svatební hostině v Mt 22,2-14. Zve na ni každého a pozvaným hostům připravil neposkvrněné slavnostní oblečení, bez kterého není možné se účastnit. Jinými slovy, jedině v Ježíši Kristu, který má tu moc, je možné být očištěn od hříchů skrze vyznání a víru v Něho. Kdo spoléhá na Boží trpělivost a neuspořádá svůj vztah k Ježíši včas, riskuje, že v onen den uslyší: „Příteli, jak ses sem dostal, když nejsi oblečen na svatbu? On se nezmohl ani na slovo. Tu řekl král sloužícím: Svažte mu ruce i nohy a uvrhněte ho ven do temnot, tam bude pláč a skřípění zubů.“

Vlastimil Malý (Litoměřice)

středa - 12. října Iz 26,1-12

Na cestě s Bohem
 
Také na stezce tvých soudů, Hospodine, skládáme naději v tebe, naše duše touží po tvém jménu, chce si připomínat tebe. Má duše v noci po tobě touží, můj duch ve mně za úsvitu tebe hledá. Když vykonáváš své soudy na zemi, obyvatelé světa se učí spravedlnosti. (Iz 26,8-9)

Titulní verše patří do té části starozákonní knihy Izajáš, ve které nacházíme převážně proroctví o posledních dnech, líčení událostí na konci věků. Ovšem spíše než apokalyptická vize nám z těchto veršů zaznívá důvěrně známá realita každodenního života tady a teď. Kráčíme po stezce života od narození ke smrti, cestou se snažíme jednat podle svého nejlepšího vědomí a svědomí, podle svého přesvědčení, sil a možností. Nejsme dokonalí, děláme chyby, někdy i vědomě hřešíme. Obtížnost našich pozemských cest navíc mnohdy zvyšuje nejistota, zda vůbec kráčíme po správné cestě, zda jsme nesešli či nezbloudili. To mnohdy dokážeme jasně určit teprve při ohlédnutí zpět. 
Pasáž, která citovanými verši začíná, nese v ekumenickém překladu titulek „Modlitba v tísni“. A přesně tak se můžeme cítit, když je stezka Božích soudů příliš těžká či nejasně osvětlená. Ve Starém zákoně čteme o podobné cestě v souvislosti s putováním starozákonních Židů z Egypta přes poušť do Zaslíbené země. Přestože šli po Boží cestě, byla to cesta nelehká a Bůh je na ní tříbil a soudil, rozhodně to nebyla žádná procházka růžovým sadem. I nás Bůh podobným způsobem vychovává a učí. Za svůj život budeme jednou, na věčnosti, skládat účty; souzeni a posuzováni jsme ale už tady a teď. „Stezka Božích soudů“ - to by mohlo být jedno z označení našeho pozemského života. 
Lidové rčení o pomalu, ale jistě meloucích Božích mlýnech rovněž reflektuje to, že lidé jsou odpovědní za důsledky svých činů. My ovšem nemusíme fatalisticky čekat na to, až nás ty mlýny semelou, protože skládáme naději v Boha. Právě na obtížných cestách, více než v okamžicích klidu a pohody, nejvíce toužíme po Boží blízkosti, Boží ochraně. Izajáš v této části nabízí řešení, jak obtížnou cestou projít co nejlépe: hledat Boha a důvěřovat Mu. Pak můžeme věřit, že Boží soud nebude zničující, ale naopak že nám pomůže, že nás poučí o spravedlnosti. Pak nás ani všechny ty výše nastíněné obtíže nezaženou do pasivity, nezabrání nám vydat se po stezce vpřed. S Pánem Bohem, šťastnou cestu. 

Miroslav Franc (Litoměřice)

čtvrtek - 13. října Iz 27,1-13

Izrael bude požehnáním celé země 

Přijdou dny, kdy Jákob zapustí kořeny, kdy bude pučet a rozkvete Izrael a naplní tvář světa svými plody. (Iz 27, 6)
Slova proroka Izajáše popisují události posledních dnů, kdy židovský národ konečně zakusí pokoj. Z verše nedokážeme přesně určit konkrétní povahu tohoto stavu. Je ovšem nesporné, že do této budoucnosti je ještě daleko a židovský národ dnes takovou prosperitu nezažívá, přestože je na tom lépe než kdy předtím. 
Od středověku po moderní dobu zažili Židé v Evropě několik období, kdy jim ze strany křesťanské většiny hrozilo větší, či menší nebezpečí. Začalo to středověkými protižidovskými pogromy a vznikem uzavřených sídelních území pro Židy, připomínajících vězení - ghett. Věk rozumu v našem prostoru přinesl Židům nebývalou emancipaci, která vyvrcholila na sklonku devatenáctého a na počátku dvacátého století. V českých zemích tehdy tvořili Židé významnou součást české společnosti a podíleli se na její prosperitě. 
Pozitivní vývoj věku rozumu však bohužel ukončily hrůzy holocaustu. Nacistická genocida Židů, ale i dalších etnických a náboženských skupin, vzešla ze staletých evropských pověr, které se u nás již předtím zhmotnily například do podoby nechutné protižidovské kampaně za Hilsneriády. Lutherův národ, jeden z nejvzdělanějších v Evropě, se snížil ke krutostem rozsahem i důkladností nevídaným. České oběti nacistického antisemitismu leží v neznámých a neoznačených hrobech, rozesetých po východní Evropě; v našich zemích už můžeme narazit jen na architektonické či jiné kulturní nebo vědecké připomínky kdysi prosperující komunity. 
Na vraždění Židů se z velké části nepodíleli psychopatičtí zločinci, nýbrž obyčejní policisté nebo vojáci, tátové od rodin, často křesťané. Je to temné memento, příklad toho, kdy obyčejní lidé mlčí, neodporují zlu a stávají se spolupachateli. Dějiny židovského národa tvoří jakýsi barometr, kterým je možné poměřovat dějiny křesťanské civilizace a úroveň společnosti. Antisemitismus je v ní obsažen, projevuje se jako signalizátor nemoci. Ten příběh se může v různých podobách opakovat. Ale Bůh jednou tenhle seriál zla definitivně ukončí. A v oněch dnech Izrael rozkvete.

Miroslav Franc (Litoměřice)

pátek - 14. října Iz 29,9-16

Bůh nehledí na slova, ale na upřímnost srdce 

Panovník praví: „Protože se tento lid přibližuje ke mně ústy a ctí mě svými rty, ale svým srdcem se ode mne vzdaluje a jejich bázeň přede mnou se stala jen naučeným lidským příkazem, proto i já budu dále podivuhodně jednat s tímto lidem, divně, předivně. Zanikne moudrost jeho moudrých a rozumnost jeho rozumných bude zakryta.“ (Iz 29,13-14)

To první, co nás na tomto biblickém textu zaujme, je zdůraznění rozdílu: uctívání pouhými slovy na jedné straně a uctívání srdcem na druhé. Je to vlastně i podstatný rozlišovací znak mezi náboženstvím a živou vírou. Můžeme svůj život zaměřit na vykonávání různých úkonů, používání těch zaručeně správných slov v modlitbě nebo dodržování nejrůznějších pravidel. Pokud ale je naše srdce vzdálené od Boha, příliš nám to neprospěje. Pokud usilujeme o živou víru, pak je na prvním místě důvěrný vztah s Bohem, a k tomu je třeba, aby naše srdce bylo před ním otevřené a upřímné.
Všimněme si ještě jedné, velmi důležité gramatické konstrukce těchto dvou veršů. Začíná to „protože“ a pokračuje „proto“. Je zde nějaká příčina a její důsledek. Příčinou je již zmíněná prázdnota pouhého slovního uctívání. Ale důsledek je: „Hle, já znovu podivuhodně naložím s tímto lidem.“ Jako by úpadek do prázdné náboženskosti způsobil, že se Bůh rozhodne udělat něco jinak, nově a podivuhodně. 
Pokud vám závěr 14. verše připadá nějak povědomý, tak to bude tím, že přesně tato slova používá apoštol Pavel v 1K 1,19. Pro souvislost připomenu tento text (1K1,19-23): „Slovo o kříži je bláznovstvím těm, kdo jsou na cestě k záhubě; nám, kteří jdeme ke spáse, je mocí Boží. Je psáno: ‚Zahubím moudrost moudrých a rozumnost rozumných zavrhnu.‘ Kde jsou učenci, kde znalci, kde řečníci tohoto věku? Neučinil Bůh moudrost světa bláznovstvím? Protože svět svou moudrostí nepoznal Boha v jeho moudrém díle, zalíbilo se Bohu spasit ty, kdo věří, bláznovskou zvěstí. Židé žádají zázračná znamení, Řekové vyhledávají moudrost, ale my kážeme Krista ukřižovaného.“
V Novém zákoně vidíme naplnění těchto Izajášových slov. Boží odpovědí na všechno lidské, prázdné a marné uctívání, ba i na učené rozumování a filozofování je jediné: Kristův kříž. Když pohlédneme ke kříži, zmlknou všechna naše slova, protože už není co dalšího dodat. To podstatné totiž zní z kříže: „Dokonáno jest!“ A nebyla to jen slova. Byl to především skutek jeho lásky k nám.

Petr Štecha (Litoměřice)

sobota - 15. října Iz 30,1-7

Lidská umíněnost prosazuje své záměry 

Běda, synové umínění, je výrok Hospodinův, uskutečňujete záměry, ale ne moje, uzavíráte závazky, ale ne v mém duchu, vršíte hřích na hřích. Odcházíte a sestupujete do Egypta, ale mých úst jste se nedoptali, záštitu hledáte u faraóna, utíkáte se do stínu Egypta. (Iz 30,1-2)

Tento text nás svým „běda“ varuje hned před dvojím: před umíněným lpěním na našich vlastních plánech, a pak ještě před doufáním v Egypt (obraz tohoto světa). 
Na tomto místě je vhodné připomenout i další podobné slovo (Jak 4,13-15): „A nyní vy, kteří říkáte: ,Dnes nebo zítra půjdeme do toho a toho města, zůstaneme tam rok, budeme obchodovat a vydělávat´ - vy přece nevíte, co bude zítra! Co je váš život? Jste jako pára, která se na okamžik ukáže a potom zmizí! Raději byste měli říkat: ,Bude-li Pán chtít, budeme naživu a uděláme to neb ono.´“ 
Je samozřejmě správné mít v životě nějaké plány, vize a cíle. Ale je rozdíl, zda tyto plány tvoříme sami, nebo zda k jejich vytváření přizveme Pána. Zda připustíme, že On je ten, který má nad našimi plány (a nakonec i nad naším životem) poslední slovo a může je změnit od základu. Jistě, můžeme si dál umíněně prosazovat vlastní cestu, pak ale nečekejme jeho souhlas a požehnání. Spíše můžeme očekávat, že zazní ono „běda“.
Toto sveřepé držení vlastního postoje má blízko i k druhé části varování - doufání v Egypt. V této zemi byli Židé jako otroci, z ní vyšli na Boží pokyn, ale přesto se opakovaně v Písmu setkáváme s tím, že se najdou jedinci, kteří by se rádi vrátili zpět. Jistota plných hrnců je jim bližší než svoboda a cesta následování do země zaslíbené. I tady lze vidět lidskou umíněnost a nepoddanost. V době Izajášova proroctví se k tomu navíc připojuje bláhová představa, že v Egyptě lze nalézt ochranu a bezpečí před vnějším nepřítelem - asyrskou říší.
Jako lidé víry bychom neměli očekávat pomoc a zastání od světa, který ve zlém leží a ze kterého jsme vyšli. Máme jen dvě možnosti: buď budeme hledět do prázdných hrnců a hledat pomoc ve svých plánech od tohoto světa (Egypta). Nebo můžeme hledět „za obzor“, k zaslíbené zemi, a hledat pomoc v Kristu. Vykročme raději s pohledem upřeným na Ježíše, který vede naši víru od počátku až do cíle (Žd 12,1-2).

Petr Štecha (Litoměřice)

neděle - 16. října Iz 30,18-26

Bůh požehná těm, kteří ho budou následovat

Tehdy své postříbřené sochy i pozlacené modly zavrhnete jako nečisté. Zahodíš je jako krví nasáklé hadry a řekneš: „Pryč s tím!“ On také sešle déšť tvému semeni, které rozsíváš na zemi, a pokrm, který země urodí, bude vydatný a bohatý. Tvůj dobytek se bude v ten den pást na širých pastvinách. (Iz 30,22-23)

V době, kdy byl text psán, měl Izrael tendenci vytvářet si sochy ze zlata a jiných drahých kovů. Přestože věděli, že je Bůh žárlivě milující a modly se Mu hnusí. Dokonce jim to sám výslovně zakázal v jednom z přikázání. Text ukazuje, že pokud se Boží lid rozhodne modly zavrhnout, Bůh je připraven mu požehnat. 
Co si tedy z toho můžeme vzít my? Většinou již doma nemáme pozlacené sošky. Není ale možné, že je naše srdce stejné? Jak často a jak jednoduše si vytváříme modly my? Naše novodobé modly většinou nejsou z drahých kovů, ale stávají se jimi naše zaměstnání, náš volný čas, naše koníčky, dovolené a v některých případech i naše rodina, děti nebo dokonce i služba ve sboru. V okamžiku, kdy se kterákoli věc či osoba pro nás stane cennější než Kristus - stává se vlastně modlou. Tak i z dobrých věcí, jako je rodina, služba nebo koníčky, se může velice jednoduše stát modla a my si to ani nemusíme uvědomovat. 
Jako křesťané ale máme jednu velkou výhodu - máme Ducha svatého, který v nás působí a může nám odhalovat pravdu o nás samotných. Například i to, kde je v našem životě nějaká modla. 
Co se ale stane, když si uvědomíme, že v životě nějakou modlu máme? A rozhodneme se jí zbavit a spolu s apoštolem Pavlem vyznáme, že vše považujeme za ztrátu (za hnůj) oproti poznání (získání) Krista? Bůh nám slibuje, že v tom okamžiku je připraven nám požehnat. Postará se o to, abychom měli dostatek a v některých případech dokonce nadbytek. Může to být v oblasti materiální nebo duchovní. Možná nám Bůh dá více financí, které můžeme moudře využít, nebo nám dá více pokoje do situací, ve kterých bychom běžně prožívali nepokoj. Někdy nám dá “více času” na věci, které bychom běžně nestíhali, a k tomu nám dá i odpočinek a občerstvení ve své dlani. 
Je tedy na nás, zda si chceme “hýčkat své modly”, nebo vše odevzdat k nohám Ježíše a plně se spolehnout na jeho dobrotu.

Tomáš Vachutka (Litoměřice)

pondělí - 17. října Iz 33,7-16

Kdo se nemusí bát Boží svatosti 

Hříšníci na Sijónu dostali strach, rouhačů se zmocnilo úzkostné chvění: Kdo z nás může pobývat u sžírajícího ohně? Kdo z nás může pobývat u věčného žáru? Ten, kdo žije spravedlivě a mluví, co je správné, a zavrhuje zisk z vydírání, ten, kdo třepe rukama, že nevezme úplatek, kdo si zacpe uši, aby neslyšel výzvu k prolévání krve, kdo zavírá oči, aby nepřihlížel ke zlu, ten bude přebývat na výšinách; nepřístupné vrcholky skal mu budou nedobytným hradem, bude mu dán chléb, vody mu potečou neustále. (Iz 33,14-16)

Moji přátelé. Když se zamyslíme nad texty písem o svatosti, moci a síle Boží, určitě se dostaneme do stavu strachu. Kdo může obstát před touto svatostí a velikostí? Když čteme o spravedlnosti a žárlivosti Boha, můžeme se společně s Izajášem zeptat: „Pane, je tedy možné žít v Tvé přítomnosti? Pokud ano, pro koho je určena?“ (Iz 33:14b -15) Ten, kdo žije poctivě a mluví upřímně, kdo zavrhuje zisk z vydírání a uhýbá před úplatky, kdo nechce poslouchat vražedné plány a odmítá přihlížet neštěstí. Takový bude žít na výšinách a skálopevný bude jeho hrad, takový bude mít chleba dostatek a voda mu nikdy chybět nebude.
Ach, tady se můj žal a strach ze vstupu do Boží přítomnosti mění! Vidíme realitu této příležitosti a komu je k dispozici. Výše uvedený text nám ukázal, že je to možné! Další potvrzení, laděné s Izajášem, napsal náš přítel, král David. 
„Kdo vystoupí na horu Hospodinovu, kdo stane na místě jeho svatosti? Ten, kdo má nevinné ruce a čisté srdce, kdo se neoddává marnostem a nepřísahá falešně. Takový přijme Hospodinovo požehnání a spravedlnost od Boha, své spásy.“ (Žalm 24:3 - 5) Kdo může stát na hoře Páně, na jeho svatém místě? Být blízko svatému Bohu, vstoupit do Jeho přítomnosti a nebýt zničen?
Ten, kdo má čisté srdce! Ten přijde do Jeho přítomnosti a dostane požehnání !!!
Děkujeme ti, náš svatý Bože, že můžeme vstoupit do tvé svatosti a neodcházet prázdní, ale přijmout požehnání! Můj příteli, nechť Bůh zkontroluje tvé srdce a změní ho, aby ses nebál vstoupit do Jeho přítomnosti! Amen

Stefan Gavrilov (Praha-Vinný kmen)

úterý - 18. října Iz 31,1-3

Marné spoléhání na lidskou pomoc 

Běda těm, kdo sestupují pro pomoc do Egypta, na koně spoléhají, doufají ve vozy, že jich je mnoho, v jízdu, že je velmi zdatná; ale ke Svatému Izraele nevzhlížejí, nedotazují se Hospodina. (Iz 31,1) 

My lidé máme tendenci spoléhat se na něco nebo někoho. Hledáme příležitosti, jak se maximálně obklopit těmi, kteří nám pomohou.
Ale v určitém bodu těžkostí není nikdo poblíž! A když jsme v takových okolnostech, jsme připraveni na cokoli, lpíme na každé příležitosti.
Izajáš pozoroval lidi a viděl, kam a ke komu utíkali o pomoc, a to ho znepokojovalo. Koneckonců chápal, že tam není žádná ochrana a není tam ani síla. Pochopil, že to není správné a že nepřinesou vítězství.
„Běda těm, kdo hledají pomoc v Egyptě, spoléhají se na koně, doufají ve vozy, že jich tolik je, a jezdců že je bezpočet, k Svatému izraelskému ale nehledí, Hospodina hledat nechtějí. I on je však moudrý! Způsobí neštěstí, svá slova nezmění: Povstane proti domu bídáků, proti pomocníkům zločinců. Egypťané jsou jen lidé, a ne Bůh, jejich koně pouhé tělo, a ne duch. Jakmile Hospodin rukou pohrozí, zhroutí se pomocník, padne i ten, jemuž měl pomoci - všichni společně budou zničeni!“ (Iz 31:1-3)
Ke komu běháme pro pomoc my? Kolem sebe vidíme mnoho různých věcí. S některými počítáme, doufáme v ně. Je důležité přemýšlet a kontrolovat, v koho doufáme, že nám pomůže. Spočítat si, kolikrát jsme uprchli do Egypta.
„Běda těm, kdo hledají pomoc v Egyptě, spoléhají se na koně, doufají ve vozy, že jich tolik je...“
Když počítáme s množstvím peněz, s mocnými přáteli, v té době ztrácíme naši skutečnou naději, naději v Bohu.
Myslím, že máme právo na peníze nebo přátele, dobré lékaře, ale pouze za podmínky, že Pán zůstane naší hlavní nadějí.
Kůň bývá chystán pro den boje, Hospodinovo je však vítězství (Přísloví 21:31). Slova moudrého krále Šalamouna, který měl mnoho příležitostí. Děláme, co je z naší strany možné, ale vítězství je od Pána. Tam by měl směřovat náš pohled a naděje. „Požehnaný, kdo spoléhá na Hospodina a jehož nadějí je Hospodin.“ (Jeremiáš 17:7)
Vždyť všechno kolem nás prochází, slábne, mizí a umírá. Avšak Bůh je věčný, moudrý, silný a věrný. Důvěřujte mu všemi způsoby, důvěřujte za všech okolností. A On to provede! „Kdo ale v Hospodina doufají, ti nabývají nových sil: Vznášejí se jako na orlích perutích, běží a nejsou vyčerpáni, kráčí a nejsou znaveni.“ (Izajáš 40:31)

Stefan Gavrilov (Praha-Vinný kmen)

středa - 19. října Iz 32,15-20

Duch svatý působí velké změny 

Až bude na nás vylit z výše duch, poušť se stane sadem a sad bude mít cenu lesa. I na poušti bude přebývat právo a v sadu se usídlí spravedlnost. (Iz 32,15-16)

Pokud si přečteme začátek kapitoly, uvidíme události, které se odehrávají v životě izraelského lidu proto, že opustili Pána. Ale příslib vylití Ducha svatého je něco zcela nového. Příslib, že tento Duch může oživit poušť. Vytvoří krásné lesy a zahrady z prázdnoty. A člověka potěší pohled na krásnou krajinu přírody nebo šikovné zahrady. Duch Boží se zabývá především duchovním světem křesťana. Aby v jeho duši byly zahrady a lesy, kde se on i ostatní cítí velmi dobře. A pokud tomu tak v životě křesťana není, má to několik důvodů. 
1. Zůstal na úrovni duchovního dítěte a Boží Duch v něm způsobil pouze pokání. Další změny ale zastavil sám člověk.
2. Může dojít k nějakému nevyznanému hříchu, který je překážkou působení Ducha svatého v životě této osoby.
3. Hřích okultismu. Vzhledem k našemu stavu se mezi lidmi stal okultní hřích velmi častým. Tento hřích je také silnou překážkou duchovního rozvoje člověka. Když se v rodině někdo zabýval okultními aktivitami, může to ovlivnit člověka z této rodiny při cestě za Bohem. A taková duše potřebuje zvláštní vyznání a zřeknutí se těchto hříchů a osvobození. 
Toto není celý seznam důvodů, které mohou zabránit Duchu svatému vytvořit z pouště v našich srdcích krásnou zahradu a dát nám mír. Může tedy být zachráněn člověk, který toho nedosáhl? Samozřejmě, ale připravil se o požehnání, která Duch svatý dává. Takový křesťan má mnohem více duchovních problémů a zkušeností než člověk, který dovolil Duchu svatému, aby v jeho duši vytvořil mír Boží milosti. Když toto Boží světlo a mír žijí v duši křesťana, pak v důsledku toho kolem něj budou ve fyzickém světě vybudovány zahrady, lesy, pole a požehnání, a to jak pro něj, tak pro jeho okolí ...

Gennadij Gavrilov (Praha-Vinný kmen)

čtvrtek - 20. října Iz 33,1-6

Jistota dobré budoucnosti je v bázni před Bohem

Vyvýšen je Hospodin, jenž přebývá na výšině, naplňuje Sijón spravedlností a právem.

Bude věrnou jistotou tvé budoucnosti, klenotnicí spásy, moudrosti a poznání, jejímž pokladem je bázeň před Hospodinem. (Iz 33,5-6)

I v křesťanském světě je bázeň před Pánem velmi nejednoznačná. Pro nevěřící obecně je bázeň před Pánem nejčastěji prezentována tak, jako by existoval nějaký hrozný Bůh, který chce člověka trestat. A to je samozřejmě nesprávná Boží karikatura, kterou zobrazuje nepřítel lidí, satan. Proč se bázeň před Pánem stala naopak pro některé lidi pokladem? Protože jim to pomohlo nehřešit, zastavilo je to ve zbytečných činech. A v první řadě je to uchránilo před hříchy, za které budou trpět lidé, kteří je dělají. A i kdyby jen jeden z nás přišel k Bohu ze strachu, že bude potrestán v ohnivém jezeře, i to se mu „stane pokladem“. Když čteme Bibli, nalézáme výrazy, že „bázeň před Pánem“ je počátkem moudrosti! A po nějaké době jsme se jako děti Boží od apoštola Jana dozvěděli, že „dokonalá láska vyhání strach“ (1 Jan. 4.18). A my již Bohu nesloužíme ze strachu, ale z lásky! Protože láska překonává strach a strach je jen začátek moudrosti. Samozřejmě, že tomu nerozumí mnoho lidí, dokonce ani mezi křesťany. A žel, slouží Pánu ze strachu. Ale v Božím plánu existuje dokonalejší způsob - láska. Pokud to některým křesťanům někdy není jasné, pak o to více nevěřícím. Těm, kteří využili bázně před Bohem, to přineslo do života poklad! Ten jim odhalil nejdůležitější poklad na tomto světě - tím je jméno Ježíše Krista. Nevěřící člověk tomu nevěří, doufá v loupež, ale Boží zákon se ve světě nemění: „Co člověk zaseje, to také sklidí, “ a oni sklízejí plody svých hříchů a nevyužívají poklad v Ježíši Kristu.

Gennadij Gavrilov (Praha-Vinný kmen)

pátek - 21. října Iz 31,4-9

Výzva k plné duchovní obnově 

Vraťte se k tomu, od něhož jste daleko odpadli, synové Izraele. Neboť v onen den každý z vás zavrhne své bůžky stříbrné i svoje bůžky zlaté, jež jste si vlastníma rukama hříšně vyrobili. (Iz 31,6-7)

V našem životě se setkáváme s různými situacemi v duchovním životě člověka. Ve víře dochází ke zklamání, když člověk prochází bolestí ve svém životě a nedostává od Boha odpověď. A věří ďáblovým pomluvám, že ho Bůh opustil a nemiluje ho. A pak se člověk může nechat unést falešnými bohy, jak tomu bylo u izraelského lidu. Může existovat i jiný obraz, kdy se člověk zdánlivě nevzdává svého Boha, ale zároveň začíná koketovat s jiným bohem. To znamená, že ho jeho přátelé pozvou, aby sloužil v chrámu jiného boha, který mu požehná bohatstvím. A člověk je v pokušení to udělat, protože nabídka je velmi lákavá. 
Žádná z těchto cest však nepřináší člověku štěstí a uspokojení v jeho duchovním životě. 
Bůh s člověkem nezachází kategoricky pro jeho nevíru, ale vyzývá ho, aby se vrátil k pravému Bohu. 
Bůh ví, že na naše duše působí mnoho klamných duchů, kteří zkreslují Boha a také i nás zkreslují a pomlouvají před Bohem. 
Proto Bůh nabízí člověku obnovu. I když člověk neodpadl od Boha, ale je velmi odkloněný, je pro křesťana možná duchovní obnova. 
Bůh má zájem o tato osobní sdělení křesťana, a dokud je člověk naživu, může vždy volat k Bohu a on mu odpoví a naplní jeho život svou přítomností. A zjeví se tak, jak ho člověk před svým pádem neznal. 

Gennadij Gavrilov (Praha-Vinný kmen)

sobota - 22. října Iz 32,1-9

Spravedlivý panovník je požehnáním pro národ 

Aj, v spravedlnosti kralovati bude král, a knížata v soudu panovati budou. Nebo bude muž ten jako skrýše před větre, a schrána před přívalem, jako potokové vod na místě suchém, jako stín skály veliké v zemi vyprahlé. (Iz. 32:1-2)

Bůh stvořil zákony tohoto světa a ty fungují dokonale. Žádný přírodní zákon se nemění, co se týče fyziky nebo chemie nebo makrosvěta. 
A člověk se snaží vytvářet zákony jako Stvořitel, aby vše správně fungovalo. Ne vždy se to však podaří. Protože do tohoto světa, ve kterém žijeme, pronikl virus hříchu. A jako trpí lidé kvůli viru ve svém těle, tak trpí lidé nevěrou ve struktury ministerstev nebo v úředníky. S věrným zaměstnancem jakéhokoli odboru ve městě se lidé budou radovat a úspěšně řešit své záležitosti. Ale u nevěrného budou mít lidé neustále strach, že budou podvedeni, nespravedlivě potrestáni, nebo že po nich budou chtít peníze, které by neměli platit. 
Chceme-li, aby se s námi jako s křesťany zacházelo spravedlivě, musíme nejprve jednat podle Kristova zákona, v němž je hlavním kritériem láska. 
Lidé si toho pak rychle všimnou a řeknou: „Raději jděte k tomuto lékaři, ten vždy všechno udělá správně. Raději jdi k tomu soudci, on se ti nebude dívat do tváře, bude jednat podle svého svědomí. A to se týká všech oblastí našeho života. Křesťané jsou totiž ve společnosti na různých úrovních. A tím, že dodržují Boží zákon, mohou být pro tuto společnost velkým požehnáním a mohou být zářným příkladem jako občané nebeského Kristova království. 
Jak je hezké slyšet takové charakteristiky člověka: „Tento člověk nikdy nemluví nepravdu, je to křesťan...“

Michael Gricyk (Praha-Vinný kmen)

neděle - 23. října Iz 33,17-24

Když trápení je již nenávratnou minulostí 

Tvoje oči uzří krále v jeho kráse, spatří zemi rozprostírající se do dálky. Tvé srdce bude rozjímat o někdejší hrůze: Kde je ten, kdo předpisoval daně ? Kde je výběrčí? Kde ten, kdo počítával věže? (Iz 33,17-18)

Lidé žijí v tomto světě a mají hodně trápení. Minulý rok byl obzvlášť těžký. Každý prožíval strach ze smrti kvůli pandemii COVID. Máme trápení, když musíme hradit velké částky peněz za bydlení, vzít si půjčku v bance…. Lidstvo touží po tom mít jistotu nejen v současném žívotě, ale i v životě po smrti. Izaiáš je evangelistou mezi proroky. Evangelium je radostné poselství pro všechno lidstvo. Sám Hospodin je Zachráncem a Spasitelem Izraele. Tato spása a záchrana není omezena jen na Boží vyvolený lid. Hospodin poslal svého Syna, Pána Ježíše Krista, aby vzal naše trápení, naše bolesti, naše nemoci na sebe. My jsme věřící, máme naději na život po smrti. Ten, kdo přijal Syna Božího, Ježíše Krista, jako svrchovaného Pána, má jistotu věčného života. Apoštol Pavel v listu k Filipským piše.
„My máme občanství v nebi, odkud očekáváme Spasitele -Pána Ježíše Krista. Ten promění naše ubohé tělo do podoby jeho slavného těla, a to mocí, kterou je schopen podmanit si vše.“ (F 3,20-21)
Přátelé, je nesmírně inspirující poznávat živého vzkříšeného Syna Božího. Je možné už dnes mít jistotu blízkého vztahu s ním. On ve své moci pomáhá procházet těžkostmi pozemského života. V nebesích nás očekává stálá přítomnost Pána Ježíše Krista. Naše oči uzři krále v jeho kráse. Všechny starosti, které nás trápí v dnešní době, budeme počítat za nic. Je velice radostné, že nás Ježíš vždy slyší , vždy se zastaví, nechá nás k sobě přijít a zeptá se: „Co chceš, abych pro tebe učinil?“

Michael Gricyk (Praha-Vinný kmen)

pondělí - 24. října Iz 35, 1-7

Bůh povzbuzuje skleslé

Dodejte síly ochablým rukám, pevnosti kolenům klesajícím. Řekněte nerozhodným srdcím: „Buďte rozhodní, nebojte se! Hle, váš Bůh přichází s pomstou, Bůh, který odplácí, vás přijde spasit.“ (Iz 35,3-4)

V čase, kdy píšu tuto úvahu, netrpělivě čekáme opožděné jaro. Meteorologové tvrdí, že je letos o měsíc opožděné. A tak si víc než kdy předtím ráda prohlížím alespoň návrhy krásných zahrad z celého světa na webových stránkách Pinterestu. Obdivuji nádheru Božího stvoření, přírody a lidského umu, jako daru od Pána Boha.
Prorok Izajáš popisuje v úvodu této kapitoly, jak se poušť a suchopár proměňují - stávají se zahradou plnou květin, když přichází Bůh a jeho sláva. Země radostně jásá a plesá. Je to nádherný obraz věčného království, ve kterém náš Bůh uplatní svoji spravedlnost a odstraní všechno zlo. Toto je svět, který jako vykoupení lidé můžeme očekávat po soudu, kdy se celé stvoření bude radovat v Boží blízkosti. Ano, čeká nás návrat do ráje. A to je velice povzbudivé. Strach mizí, dostáváme novou sílu. Sílu pro ochablé ruce, pevnost pro podlamující se kolena. Rozhodnost pro skleslou a ustrašenou duši. 
Toto vše zažíváme již dnes, když dovolíme našemu Pánu, aby vstoupil do našeho života, aby nás spasil. Kdo je v Kristu, je novým stvořením. Vše je nové, probuzené k novému životu. Otevřou se nám oči a uši, naše ústa chválí Pána. Každý den můžeme a také potřebujeme zažívat tuto proměnu. Bez Boží přítomnosti jsme jen pustinou, unavení, skleslí, bázliví.
Ve výzvě Izajáše: „Dodejte síly… Řekněte nerozhodným…“ slyším ale i novozákonní výzvu apoštola Pavla k Židům 10,24: „Mějme zájem jeden o druhého a povzbuzujme se k lásce a k dobrým skutkům.“ Povzbuzení, které jsme získali skrze živé Slovo Boží, má vést k akci - ke službě pro našeho Pána v nové síle pro naše bratry a sestry a všechny bližní. Také oni potřebují zažít Boží povzbuzení, spásu a proměnu.
 
Jana Pospíšilová (Odbor sester)

úterý - 25. října Iz 35,8-10

Věčná radost spasených

Ti, za něž Hospodin zaplatil, se vrátí. Přijdou na Sijón s plesáním a věčná radost bude na jejich hlavách. Dojdou veselí a radosti, na útěk se dají starosti a nářek. (Iz 35,10)

Jak si představit věčnou radost, když apoštol Pavel (v 1K 2,9) píše, že Bůh připravil těm, kteří ho milují, co člověku ani na mysl nepřišlo? Přesto již zde na zemi zažíváme čas od času alespoň malou příchuť nebe. Například, když se jako Boží děti setkáme při větších akcích na konferencích, evangelizacích, setkáních sester. Radostně se objímáme, jsme šťastni, že se vidíme, a těšíme se z obecenství a Boží blízkosti. Starosti necháváme doma. Musím vyznat, že se již velmi těším, až budeme mít opět takovou příležitost, která díky pandemii více než rok nebyla možná. Možná právě proto je mi (a věřím, že nám všem) slovo Izajáše bližší než kdy předtím. Snáze si dokážeme představit radost, kterou prožívali Izraeli ze zaslíbeného návratu na Sijón - do Jeruzaléma. Návratu ze zajetí, které trvalo sedm desítek let, ne rok ani dva…
Ale vrátí se ti, za které Hospodin zaplatil. V překladu Slovo na cestu tento úvodní verš zní: „...ti, kteří dovolili Bohu, aby za ně zaplatil. Ze svého zajetí se vrátí domů.“ A to bývá velký problém nás lidí…dovolit Pánu Bohu, aby za nás zaplatil. Nechceme být dlužníky nikomu. Ani našemu Stvořiteli. Přiznat si, že nejsme tak svobodní, jak si myslíme, že jsme v „zajetí hříchu“. To vyžaduje pokoru, která nám lidem tak často, k naší škodě, chybí. Ale „návrat domů“ je blažená představa, o kterou stojí za to usilovat. Ze zajetí vede jen jedna cesta, a to se jménem Svatá - přes Golgotu. Je proto jen pro svaté - pro Boží lid, nedá se na ní zabloudit a je bezpečná. S písní na rtech a věčnou radostí jako korunou na našich hlavách - takový bude náš vstup do nebeského Jeruzaléma… Kéž již dnes každého z nás na svaté cestě naplňuje radost a blaho, před kterými utíkají všechny naše smutky a starosti.

Jana Pospíšilová (Odbor sester)

středa - 26. října Iz 37,6-7

V beznadějné situaci Bůh slibuje svou pomoc

Izajáš jim řekl: „Vyřiďte svému pánu: Toto praví Hospodin: Neboj se těch slov, která jsi slyšel, jimiž mě hanobili sluhové asyrského krále. Hle, uvedu do něho ducha, že uslyší zprávu a vrátí se do své země. V jeho zemi jej nechám padnout mečem.“ (Iz 37,6-7)

Biblický příběh krále Chizkijáše patří k těm, které se můžou zdát trochu upozaděné oproti příběhům jiných králů, jako jsou David, Šalamoun anebo Achab. Ale i král Chizkijáš má v bibli své místo. Byl to poslední judský král, který horlivě následoval Hospodina. „Činil to, co je správné v očích Hospodina.“ Následování Hospodina však nikdy není bez odezvy z té druhé duchovní strany, kde je vládcem Boží nepřítel Ďábel. Chizkijáš to ve svém životě dobře poznal. Jen co nechal vyčistit chrám, odstranil z Izraele modloslužbu a celý národ se navrátil k uctívání Hospodina, přichází vojenská hrozba z Asýrie. Výhrůžky, výsměch a znevažování od sluhů krále Sancheríba míří nejen na Chizkijáše, ale hlavně na Hospodina. Otázka vyslanců: „Který ze všech těch bohů vysvobodil svou zemi z mých rukou?“ přímo znevažuje Boží moc. „Když to král Chizkijáš slyšel, roztrhl své roucho, zahalil se žíněnou suknicí a vešel do Hospodinova domu. Poslal služebníky k proroku Izajášovi.“ Z toho, co udělal, je vidět jeho pokora, odevzdání se do Boží ruky a hledání Boží vůle. A Hospodin mu odpověděl ústy proroka Izajáše. I naše životní situace se můžou někdy podobat té Chizkijášově. Ďábel si nenechá ujít žádnou příležitost, ve které může ublížit tomu, kdo patří Pánu Ježíši Kristu. Někdy se můžou boje v mém i tvém životě zdát neřešitelné nebo beznadějné. Vezměme si příklad od krále Chizkijáše. Když nevidíme východisko, v pokoře na modlitbách očekávejme Boží odpověď a Jeho pomoc a vysvobození.
 
Vilma Koblischková (Odbor sester)

čtvrtek - 27. října Iz 37,21-35

Bůh ochrání svůj vyvolený lid 

Proto praví Hospodin o králi asyrském toto: „Cestou, kterou přišel, se zase vrátí, do tohoto města nevejde, je výrok Hospodinův. Budu štítem tomuto městu, zachráním je kvůli sobě a kvůli Davidovi, svému služebníku.“ (Iz 37,34-35)

Být vyvoleným (zvoleným) zahrnuje v sobě i to, že je mu dána přednost před ostatními. To se stalo Izraeli. Odlišnost Izraele od ostatních je právě v tom, že je Božím vyvoleným národem. Na mnoha místech v Bibli můžeme číst: „Já jsem váš Bůh a vy jste můj lid.“ Bůh dokonce svoji volbu zpečetil smlouvou, ve které slíbil, že svůj vyvolený lid bude chránit.
Při jedné návštěvě Izraele jsem se setkala s panem Peterem Bachrakem, který jako 13letý chlapec utekl z transportu převážejícího slovenské Židy do Osvětimi. Jediný z celé rodiny přežil válku a po hrozných útrapách se dostal v roce 1944 do dnešního Izraele. Tady také bojoval za přežití nejen svoje, ale i vyvoleného národa. Při svém vyprávění řekl, že po tom, co prožil, by byl raději, kdyby nepatřil k vyvolenému lidu. Byl hrdý na to, že je z izraelského národa, ale „vyvolení“ nebral jako výsadu. Přes všechny útrapy Bůh svůj lid zachoval a chránil. Veliké a mocné říše zanikly, ale rozlohou malý národ přežil.
V Novém zákoně je církev nazývána Božím vyvoleným lidem.
Apoštol Petr ve svém listu napsal: „Vy jste však vyvolený rod, královské kněžstvo, národ svatý, lid získaný do vlastnictví, abyste hlásali ctnosti Toho, který vás povolal ze tmy do svého podivuhodného světla. Kdysi jste ani nebyli lidem, ale teď jste lid Boží, nedocházeli jste milosrdenství, ale teď jste milosrdenství došli.“ (1Pt 2,9-10, B21)
A tak díky poznání a přijetí Pána Ježíše, Božího syna, za svého Spasitele jsme se stali vyvoleným Božím lidem.
Ve 36. - 37. kapitole knihy Izajáš čteme o pomoci i záchraně Izraele a krále Chizkijáše před asyrskou hrozbou. Bůh svoje sliby plní a zaslíbení daná Izraeli můžeme ve víře vztáhnout i pro sebe. Na Jeho pomoc a ochranu ve víře spoléhám. Když procházím zkouškami a mám starosti, jsem šťastná, že si mohu, stejně jako Izrael za doby proroka Izajáše, přivlastnit 10.verš ze 41.kapitoly: „Neboj se, vždyť já jsem s tebou, nerozhlížej se úzkostlivě, já jsem tvůj Bůh. Dodám ti odvahu, pomocí ti budu, budu tě podpírat pravicí své spravedlnosti.“

Jiřina Vimpelová (Odbor sester)

pátek - 28. října Iz 38,1-3

Člověk se nerad loučí se svým životem 
 
Chizkijáš se otočil tváří ke zdi a takto se k Hospodinu modlil:,, Ach, Hospodine, rozpomeň se prosím, že jsem chodil před tebou opravdově a se srdcem nerozděleným a že jsem činil, co je dobré v tvých očích.“ A Chizkijáš se dal do velikého pláče. (Iz 38,2-3) 

Nikdo z nás nevíme, v jaké etapě života se budeme se životem loučit. Nikdo na světě nám neřekne, jak to bude probíhat. Důležité je, abychom byli připraveni. Může to být náhle, sešlostí věkem, nebo vyčerpáním sil při dlouhodobé nemoci. Věřící člověk ví, že umírání je vrcholem života.
Z osobní zkušenosti vím, že to může být otázkou jedné vteřiny. 
Stalo se to před 19lety. Mé auto se na dálnici stalo neovladatelné (upadla mi zadní náprava) a mířilo, aniž bych cokoliv mohla dělat, na svodidla a to byl poslední okamžik. Pak už jen těžké probírání z bezvědomí pod stromem daleko od auta, houkačka, vyšetřování, přístroje, hadičky. Vnitřní hlas říkal: ,,Neboj se, vím o tobě, provedu tě.“ Zaplavila mě veliká vděčnost, když jsem zjistila, že cítím ruce a nohy, že nebudu na vozíku. Lékaři na začátku nedávali moc naděje. Nevěděla jsem, co se bude dít. Riziko smrti bylo blízko. Myslela jsem na svou dceru, která přišla v 10letech o bratra a ve 13letech o otce, a teď bych měla odejít i já? V takové situaci člověk padá na tvář a volá k Hospodinu. Věděla jsem, že ať se stane cokoliv, Bůh neztratil kontrolu nad mým životem. Nechtěla jsem se loučit se životem. Měla jsem naději, že Bůh uslyší moji pokornou a kající modlitbu, uvidí mé slzy a vrátí mě do života. Uslyší modlitbu nejen moji, ale mnoha těch, kteří se modlili se mnou.
Také Chizkijáš v hodině smrti volá a pláče. Doufá v Hospodina. Věří, že Bůh má moc vytrhnout ho ze smrti. Bůh nám dává život, ale také si jej bere zpět. Je na nás, abychom byli připraveni na setkání s Ním.
 
Helena Včeláková (Odbor sester)

sobota - 29. října Iz 38,4-8

Bůh vyslyšel prosbu o prodloužení života 

,,Jdi a vyřiď Chizkijášovi: Toto praví Hospodin, Bůh Davida, tvého otce: „Vyslyšel jsem tvou modlitbu, viděl jsem tvé slzy. Hle přidám k tvým dnům patnáct let.“ (Iz 38,5)

Král Chizkijáš, Boží muž, volal k všemohoucímu Bohu. Bůh slyšel jeho vroucí modlitbu i pláč. Obratem odpovídá. Posílá proroka Izajáše, aby vyřídil, že přidá Chizkijášovi 15 let. Co Bůh řekne, stane se. Modlitba víry zachraňuje.
Ve zlomových situacích se víra stává reálnější, navzdory myšlení a jednání. Bůh slyší naše volání a odpovídá tím nejlepším možným způsobem, ve svůj čas. Během modlitby získáme hluboký pokoj, drahocenný, nepochopitelný dar z nebe. Po tom toužil i Chizkijáš.
Prosba o prodloužení života, to není jen tak odříkaná modlitba. To je boj v hlubinách duše. Úpěnlivé volání, vyznávání, že je člověk u konce sil. Boj, který je korunován přijmutím jakékoliv Boží vůle. Až když úplně rezignujeme, může nám Pán Bůh pomoci.
Bůh v takové chvíli slyší i modlitbu malého chlapce. Otec chlapce je chronicky nemocný a dojde u něho k selhání dýchání. Lékaři záchranné služby se všemožně snaží znova 
nastartovat činnost srdce a plic. Je to boj o život. Chlapec odchází do jiné místnosti, ne aby se schoval, ale aby se modlil. Volá k Bohu, protože věří, že může zastavit i smrt. Bůh slyšel chlapcovu modlitbu. Tatínek je zachráněn - dýchá. Celá rodina se raduje. Tomuto muži bylo přidáno 15 let - stejně jako Chizkijášovi. Bůh slyšel a dal, protože On může život vzít i zachovat. Upřímná modlitba víry mění okolnosti, 
Život je obrovská Boží milost, kterou máme využívat k tomu, abychom chválili, uctívali, sloužili Pánu Ježíši Kristu. Je to čas k hledání a naplnění Boží vůle. Každý den jsme blíže k nebeskému domovu. Náš život jsme odevzdali do Jeho rukou. Ať žijeme, nebo umíráme, patříme Jemu. 
 
Helena Včeláková (Odbor sester)

neděle - 30. října Iz 38,9-22

Bůh obrací hořkost v pokoj. 

Hle, ta hořkost přehořká mi byla ku pokoji. Ty sám vytrhl jsi z jámy zániku mou duši, za sebe jsi odhodil všechny mé hříchy. (Iz 38,17)

Zdá se, že jsme dospěli ke konci příběhu o králi Chizkijášovi (Ezechiášovi). Jeho život byl plný bojů. Jak těch vojenských s Pelištejci či Asyřany, tak také těch duchovních. Odstranil posvátná návrší, rozbil posvátné sloupy, skácel posvátný kůl. Rozbil i bronzového hada, u kterého Izraelci pálili kadidlo. Vedl Izraelský národ zpět k uctívání Hospodina. Činil to, co je správné v očích Hospodinových. Možná by se nám chtělo říct, že tolik bojů a trápení pro jednoho člověka stačí. Proč ještě musel bojovat s nemocí? I Chizkijáš se v 16. verši ptá: „Panovníku, kvůli tomuhle se žije? Žil můj duch pro tohle vše, co zažil?“ Myslím, že postoj tohoto krále v čase zkoušek a trápení nám všem může být příkladem. Nekřičí, nerozčiluje se, neproklíná Hospodina, ale tiše, otočen tváří ke zdi, pláče a modlí se. Ano, Hospodin mu odpověděl téměř okamžitě. Přidal mu patnáct let života. Změnil jeho trápení a hořkost v pokoj. Přemýšlím, jaké bývají moje a naše postoje v těžkostech, v trápení či v nemoci. Žijeme v době Nového Zákona. Boží milost nám Bůh zjevil v osobě Pána Ježíše Krista. Jámou zániku pro naši duši nejsou tělesné nedostatky, ale náš hřích. Milý čtenáři, už jsi poznal Boží nezaslouženou milost, která hořkost tvého života může změnit v pokoj? Tuto nabízenou Boží milost můžeš přijmout ještě dnes. 
 
Vilma Koblischková (Odbor sester)

pondělí - 31. října Iz 40,1-5

Hospodin přichází 

Hlas volá v pustině: Připravte cestu Hospodinovu, napřimte v pustině silnici pro našeho Boha! Každé údolí bude pozdviženo a každé pohoří a návrší sníženo; pahorkatina se stane rovinou a útesy plání. A zjeví se Hospodinova sláva a uvidí to spolu veškeré tělo; protože Hospodinova ústa promluvila. (Iz 40,3-5; ČSP)

Zvěst o nové éře je tady. I přesto, že Jeruzalém je v troskách a Boží lid z Jeruzaléma a celé země je rozptýlen. Bůh oznamuje, že změna přichází. Vše začíná výrokem Hospodina. 
Jeruzalém bude mít možnost plnit svou novou roli v Božím plánu, jelikož sám Bůh přichází. 
Ezechiel popsal, jak Hospodin opouští město (Ez 9-11). Nyní se ale Bůh vrací. Jádrem oznámení je dobrá zpráva, že se Hospodin vrací, aby se znovu usadil v Jeruzalémě. A toto vyžaduje královské přípravy ze strany celého lidu. 
Ano, rozptýlený Boží lid spíše doufal, že nastane druhý exodus a oni se budou moci dostat se zajetí jiných národů. Ale není tomu tak, nejde o zaslíbenou zemi, ale o zaslíbeného Spasitele. Vždyť zkušenost exodu již byla a jak víme, moc lidem nepomohla, jak o tom čteme v 1. kapitole Izajáše. Proto Bůh dělá mnohem více než jen pouhé vyvedení svého lidu z Babylonu do zaslíbené země. Hospodin sám přichází tam, kde se Jeho lid nachází. 
I přesto, že prorok Izajáš chtěl řádně připravit lid na příchod Hospodina, neuspěl. Když Bůh přišel, tak jeho vlastní ho nepřijali. Proto otázka dnes zní i pro nás. Jak vnímáme my, kteří jsme křesťany, volání k radování se z příchodu Ježíše? Přijímáme Krista v tomto dni? Žijeme z Jeho plnosti? Žijeme pro Něho? Připravme tedy svůj život tak, aby i dnes Pán mohl vstoupit do našeho nejhlubšího nitra. 
Děkuji ti, Pane Ježíši, že Tvůj tehdejší příchod do Jeruzaléma je stále účinný i pro můj dnešní život tady. Neboť přicházíš za námi tam, kde právě jsme. 

Oleg Gricyk (Praha - XXI. století)

úterý - 1. listopadu Iz 40,6-8

Lidská stálá nepřipravenost 

Hlas říká: Volej! I zeptal se: Co mám volat? Veškeré tělo je jako tráva a všechna jeho oddanost jako polní květ. Tráva usychá, květ vadne, když na něj zavane Hospodinův dech. Jistě, lid je jen tráva. Tráva usychá, květ vadne, ale slovo našeho Boha obstojí navěky. (Iz 40,6-8; ČSP)

Zpráva o tom, že Hospodin přichází, nese v sobě osvobození, ale zároveň naplňuje bázní. Vždyť, jak píše prorok, pokud dech Hospodinův jen zavane, my lidé uschneme jako polní květ při silném slunci. Kdo může stát v Boží přítomnosti? Kdo je schopen připravit cestu Hospodinu? 
Ano, lidská slabost je zřejmá. Jsme stále nepřipraveni, stále se pokoušíme očistit svá srdce a napravit své cesty. Dá se to ale stihnout do Jeho příchodu? Vždyť člověk zůstává neschopným až do konce svého života. A všechna lidská oddanost usychá a vadne. Oznámení Božího příchodu je však založeno na Božím slově, které na rozdíl od trávy je vzpřímené, účinné a obstojí navěky. 
Takže i přes všechno naše úsilí, které vynaložíme, nemáme se spoléhat na člověka ani na sebe. Ale není tomu tak s Božím slovem. Jeho příchod nemůžeme ani oddálit, ani přiblížit. Můžeme jen v pokoře doufat, že Jeho slovo nás připraví na Jeho příchod. Proto i dnes Jeho slovo čteme a rozjímáme nad slovem našeho Boha. 
Pane Ježíši, ty jsi Ten, který uskutečnil toto staré proroctví. Díky Tvému vtělení nás Dech Hospodinův nespálil, ba naopak nás Tvůj Dech posilňuje k dnešnímu dni žít dle Tvé vůle. Tvé slovo nás formuje a tvůj Duch dává skutečný život, který nekončí ani při nejsilnější zkoušce ani v samotný okamžik smrti. 

Oleg Gricyk (Praha - XXI. století)

středa - 2. listopadu Iz 40,9-11

V očekávání je naše spása 

Vystup si na vysokou horu, Sijóne, nositeli dobré zprávy, pozvedni mocně hlas, Jeruzaléme, nositeli dobré zprávy. Pozvedni hlas, neboj se, řekni judským městům: Hle, váš Bůh! Hle, Panovník Hospodin přichází s mocí a jeho paže pro něj vládne. Hle, jeho mzda s ním a jeho odměna před ním. Bude pást své stádo jako pastýř, svou paží shromáždí jehňata a v náruči je ponese, březí povede pomalu. (Iz 40,9-11; ČSP)

Každému, kdo uslyší prorocké slovo o tom, že Hospodin přichází a že se Jeho Sláva za chvilku zjeví, se rozbuší srdce. Jak se máme připravit na Jeho příchod? Jaký rituál vykonat? Jakou modlitbou se pomodlit? Jakou oběť přinést a co vše ještě máme učinit, aby Jeho příchod pro nás nebyl jako spalující oheň? Až přijde Hospodin, kdo obstojí v den Jeho příchodu? Vždyť každý člověk je jako tráva, která usychá při zavanutí Hospodinova dechu.
Hospodin přichází jako Panovník, jako vládce, přichází se mzdou a odměnou. Je to povzbudivé slovo, nebo slovo naplňující bázní? Jednoduchá odpověď, je to obojí. 
Bůh Sebe samého porovnává s pastýřem, který svou paží shromáždí jehňata a v náruči je ponese. Není to tedy sebestředný Bůh, ale Hospodin, který se stará o lidi. To, že jsme porovnáni s jehňaty, nám dává další naději. Žádný pastýř nevkládá velké nároky na své stádo. Vše, co se od jehněte očekává, je, že bude chodit za svým pastýřem a dobře se nají. To je asi tak všechno. Proto to jediné, co se dnes od nás žádá, je, abychom přebývali v očekávání Jeho příchodu. Očekávat svého Pana, dobrého Pastýře. Očekávat, že Pan Ježíš nás povede dále, přes všechny nesnáze, přes různé bouřky a pohromy, ano přes údolí nejhlubší tmy a stínu smrti až k nové zemi a novému nebi. 
Děkuji Ti, Pane Ježíši, že jsi náš dobrý Pastýř. I dnes se můžeme na Tebe plně spolehnout a očekávat, že nás budeš vést i nadále. Chceme také být poslušní Tvému vedení. 

Oleg Gricyk (Praha - XXI. století)

čtvrtek - 3. listopadu Iz 40,12-31

Jak obstát ve zkouškách

Proč říkáš, Jákobe, proč povídáš, Izraeli: Má cesta je před Hospodinem ukryta a mé právo mému Boha uniká? Což to nevíš? Cožpak jsi neslyšel, že věčný Bůh, Hospodin, stvořitel končin země, neochabne ani se neunaví? Jeho rozumnost je nevyzpytatelná. Unavenému dává sílu a bezmocného zahrnuje zdatností. Chlapci ochabnou a unaví se a mládenci vyčerpáním padají, ale ti, kdo očekávají na Hospodina, nabývají nové síly, vznášejí se na křídlech jako orli; běží, a neunaví se, chodí, a neochabnou. (Iz 40,27-31; ČSP)

Když Izraelský národ slyšel Boží příslib o Jeho příchodu, hned spolu s radostí přichází také skepse. Vždyť i Kazatel píše, že nemáme nic nového očekávat v tomto světe, jelikož není nic nového pod sluncem. Jen se podívejte na to, kdo vládne světu. Na zatvrzelost politiků, na hloupost lidí při volbách, na to, jak roste diktátorství. Jen se podívejte, jak ekonomická a vojenská síla nás víc a víc ovládá. 
Jejich skepse je založena na pozorování, že se v jejich lidské situaci nic nezměnilo. Říše byla stále pevně pod kontrolou. Židé byli stále naprosto bezmocní ve všech politických a vojenských záležitostech. Jeruzalém byl hromada ruin. Skutečně prožívali slova proroků, že „veškeré tělo je jako tráva“. Izrael měl slabou naději na oslabení imperiální kontroly nebo na sílu Izraele k nastolení revoluce.
Ano, máme řadu argumentů k tomu, proč se již nic nemůže změnit. A tyto argumenty jsou jak teologické, tak i obecné. Hospodin naše argumenty také zná, proto Izajáš píše:
„Hle, národy jsou před ním jako kapka na vědru nebo jako poprašek na vahách. Hle, ostrovy nadzvedá jako smítko…Všechny národy jsou před ním jako nic.“ (Iz 40,15;17)
Následně se nás prorok provokativně ptá na to, ke komu my tedy připodobňujeme Boha a jakou představu o Něm máme? Kdo je Hospodin pro nás a v našich očích?
Představa Božího národa byla taková, že Hospodinu uniká jejich život, jejich právo, jejich problémy a že Bůh nevidí jejich trápení. 
Něco podobného se můžou myslet o Bohu i Jeho děti dnes. Třeba to nahlas ani neřekneme, proto to ani nereflektujeme. Ale v čase silných zkoušek můžeme takto věci cítit. 
Boží odpověď na naši skepsi a nedůvěru je jasná. I kdyby se za našeho života nic globálně nezměnilo, přesto pokud očekáváme na Hospodina lokálně, v našem osobním životě se proměníme. V důvěře v Pána Ježíše nabýváme skutečně nové síly. V našich zkouškách můžeme obstát a neunavit se. 
Děkuji ti, Pane Ježíši, že o každého, kdo v Tebe věří, se stále staráš jako dobrý pastýř. Děkuji Ti, že v náruči nás neseš, a proto na cestě za Tebou neochabneme. 

Oleg Gricyk (Praha - XXI. století)

pátek - 4. listopadu Iz 41,1-20

A co ta velká politika?

Neboj se, protože já jsem s tebou, nehleď ustrašeně, protože já jsem tvůj Bůh. Budu tě posilovat, ano, budu ti pomáhat a držet tě svou spravedlivou pravicí. Hle, budou se stydět a budou zahanbeni všichni, kteří proti tobě planou hněvem, stanou se ničím a zahynou tvoji odpůrci. Budeš je hledat a nenalezneš ty, kdo se s tebou hádají. Stanou se ničím a nebudou ti, kdo s tebou válčí. Protože já jsem Hospodin, tvůj Bůh, který drží tvoji pravici a říká ti: Neboj se, já ti budu pomáhat. (Iz 41,10-13; ČSP)

Izrael který je stále v Babylonském zajetí a vnitřně cítí, že Hospodin svůj lid zanedbává (40,27), slyší prorocké slovo o nove éře. Přichází sám Hospodin. Přichází ne jako spalující oheň, ale jako ten pastýř, který se stará o svoje ovečky. Je ale toto proroctví realistické? Nejsou opravdovými vládci ti, kteří pošlapávají ostatní a celý svět řídí dle své vlastní vůle? Může sám Bůh, který nezastavil zničení Jeruzaléma, teď něco napravit? 
Pochybnosti v Boží vládě jsou klasickou nevírou, kterou prožívá Boží lid. I dnešní lid Boží, když se schází k uctívání Hospodina, vnímá, jak je jich málo a i ti, kteří přijdou, jsou často jako ta nestálá tráva, která chvilku je zelená, ale při sebemenší zkoušce hned usychá.
Hospodin slibuje změnu v celosvětovém měřítku. Odkud pochází energie a síla změnit struktury historie? Hospodin odpovídá: „ode mne.“ A kde člověk získá sílu, aby přežil a uspěl v takových nepokojných dobách, kdy pohané staví více idolů, aby posílili svou odvahu? Hospodin znovu odpovídá Izraeli: „ode mne.“
To, že si lid Boží jasně a silně uvědomuje, že se nemůže spolehnout na svoji sílu, je naprosto v pořádku. A má tomu tak být. Prorok poukazuje na historii přežití Izraele. Vždyť všichni jeho protivníci, Filištíni, Aramejci a Asyřané, již z dějinného vývoje vybledli. Ale maličký a bezvýznamný Izrael stále existuje. Není to důkaz Boží síly v ochraně Jeho lidu? Pokud tedy lid Boží má nějakou sílu, pak jedině ve volání k Hospodinu o pomoc. 
Chválíme tebe, Pane Ježíši, že jsme součástí maličkého sboru a nejmenší denominaci v ČR. Ano, Pane, ve své slabosti nacházíme svojí sílu, když voláme: „Pane, zachraň nás.”
 
Oleg Gricyk (Praha - XXI. století)

sobota - 5. listopadu Iz 41,21-29

Experti v době temnoty

Předložte svůj spor, praví Hospodin, přineste své pádné argumenty, praví král Jákobův. Ať je přinesou a oznámí nám, co se má přihodit. Oznamte, co jsou ty dřívější věci, ať si to vezmeme k srdci a poznáme jejich konec, nebo nám zvěstujte věci přicházející. Oznamte, co má přijít potom, a poznáme, že jste bohové. Také vykonejte něco dobrého nebo zlého, ať na to s hrůzou hledíme a společně to spatříme. Hle, nejste nic a vaše skutky nejsou na nic. Ohavností je ten, kdo si vyvolí vás. (Iz 41,21-24; ČSP)

Žijeme v době expertů. Pro každou oblast našeho života jsou experti, kteří poradí a dají svoje expertní šetření a mínění k jednání. Jsme na tento způsob tak zvyklí, že již dávno nepotřebujeme Písmo pro pochopení životních složitostí, se kterými se setkáváme. Vždyť co Písmo ví o dnešní ekonomice, politice, rodinných vztazích, výchově a vzdělávání a o mnohém dalším? 
Podobně jako je tomu dnes, bylo i v dobách minulých. Jedině, že dříve pro každou lidskou situaci byl i správný bůh zastoupený modlou. Každá modla měla svého kněze, který vystupoval jménem modly a k lidem promlouval. A podobně jako je tomu v praxi dnes, bylo tomu i tehdy. Přece Hospodin nemůže vědět všechno, a pokud ví, tak to nemusí zprostředkovávat nám, abychom i my věděli. Proto v naléhavých a důležitých věcech, ve věcech, které se konají v Babyloně, lepší bude zeptat se místních expertů než Hospodina, který se profiluje spíše v zemi Izraelské. 
Hospodin ví o tomto pokušení, a proto vyzývá babylonské experty, aby promluvili. „Zvěstujte nám věci přicházející…“
Ne že by ti, kteří jednají jménem modly, neměli co říct. Problém je ale v tom, že jejich řeči jsou prázdné. Kde jsou všichni tehdejší bohové? Mají dnes svoje zástupce? Blábolit může každý, ale nakonec Hospodinův výrok o nich je definitivní: „Podíval jsem se a není nikdo, není mezi nimi rádce, aby odpověděli, když se jich zeptám. Hle, jsou samá špatnost, jejich díla jsou nicota, jejich modly jsou větrem a marností.“ Iz 42,28.
Když se teď ohlížíme na pandemickou dobu a připomínáme si, co vše experti říkali před touto dobou a během této doby, můžeme se jen usmát nad pokusy expertů něco předpovídat nebo tvrdit, a to ve všech sférách společenského života. Ti, kteří ale hledali Boží vedení a jednali podle Písma, takoví lidé vnímají požehnání od Hospodina. Někteří navzdory všem zákazům měli i nadále bohoslužebná setkání a dnes říkají, že jsou rádi, že v době plné nevědomosti o tom, jak se mají zachovat, se mohli vrátit k Písmu a jednat podle jasně psaného svatého textu. Je to jen jeden z maličkých příkladů, jak v době temnoty a všeobecného neznáma se vždy správně a rozumně zachovat dle jasné a zjevné vůle Hospodina pro všechny doby. 
Pane Ježíši, obracíme se k Tobě a prosím o moudrost a Tvé vedení. Víme, že Tvůj názor na věci skutečně platí. Pomoz nám i dnes jednat dle Tvého expertního mínění.
 
Oleg Gricyk (Praha - XXI. století)

neděle - 6. listopadu Iz 42,1-13

Zář Boži slávy

Hle, můj otrok, kterého budu pevně držet, můj vyvolený, jehož si má duše oblíbila. Vložil jsem na něj svého Ducha, a přinese právo národům. Nebude křičet ani se pozdvihovat ani nebude venku slyšet jeho hlas. Nalomenou třtinu nezlomí a hasnoucí knot neuhasí, bude vynášet pravdivý soud. Nezemdlí ani se nenalomí, dokud neustanoví v zemi právo. I ostrovy budou očekávat na jeho zákon. (Iz 42,1-4; ČSP)

K nové éře, kterou zahájil příchod Hospodina, patří také nový zpěv (Iz 42,10). Vždyť nové Boží činy jsou větší předchozích, a proto také jsou důvodem k vytvoření nových písní a nového způsobu oslavy. O co tedy vlastně jde? Čteme, že konečně přichází celosvětová reforma, to, čemu v budoucích pokoleních budou říkat příchod Božího kralování. Otrok Hospodina, kterého si Bůh velice oblíbil a vložil v něho svého Ducha, přinese svoji Toru (v ČSP přeloženo jako zákon, 42,4). Celá reforma bude provedena bez jediného hlasitého výkřiku. Nebude se konat rukama silných mužů, ba naopak, pro nejslabšího bude mít porozumění. Místo zanedbání slabých, dá hasnoucímu posilu a vysvobození. Je jisté, že přicházející otrok vykoná Hospodinovu vůli v plnosti a dokonalosti. Hospodin ho učiní novou smlouvou pro všechny lidi a národy. 
Je podivuhodné sledovat, jak Hospodin spojuje sebe a svého otroka. Na jednu stranu otrok není Hospodin, ale na stranu druhou je to sám Hospodin, který vychází jako hrdina i bojovník a ukazuje převahu nad svými nepřáteli. Na jednu stranu Hospodin řekne, že: „…svou slávu jinému nedám,“ (42,8) a že se má „přiznat Hospodinu sláva.“ (42,12) Na stranu druhou, Hospodinova sláva se dává nám jako dar: zjeví se a uvidí ji všichni lidé (40,5). Pokud se spolehneme na novozákonní vysvětlení prorockých textu, tak s úžasem zjistíme, že zmiňovaný otrok není nikdo jiný než Pan Ježíš, který zároveň je září Boží slávy (Židům 1,3).
Když přemýšlím o tom, jaké slovo může dnes povzbudit sklíčeného křesťana, jaký zajímavý příběh bych měl popsat a čím mám nadchnout věřícího, pak si osobně myslím, že opravdový proměňující prvek i sílu má jedině toto - spatřování a nalézání Ježíše Krista na stránkách Bible. Je to začátek toho, jak „spatřujeme s odhalenou tváří Pánovu slávu.” (2 Kor 3,18) A toto jediné nás přivádí k proměně „v týž obraz, od slávy k slávě.” To jediné, co nám opravdu může pomoct, je stálé poznávání našeho Pána Ježíše Krista. 
Děkuji Ti, Pane Ježíši, že my všichni jsme Tebou voláni spatřovat s odhalenou tváři Tvoji slávu.

Oleg Gricyk (Praha - XXI. století)

pondělí - 7. listopadu Iz 43, 1-4

Ve velkém nebezpečí zvláštní Boží ochrana

Nyní toto praví Hospodin, tvůj stvořitel, Jákobe, tvůrce tvůj, Izraeli: „Neboj se, já jsem tě vykoupil, povolal jsem tě tvým jménem, jsi můj. Půjdeš-li přes vody, já budu s tebou, půjdeš-li přes řeky, nestrhne tě proud, půjdeš-li ohněm, nespálíš se, plamen tě nepopálí.“ (Iz 43,1-2)

Krásné zaslíbení, nemyslíte? Tyto verše jsou nám jistě dobře známé minimálně díky písni „Půjdeš-li pouští“. Přesto se sebe a vás ptám, zda si uvědomujeme pravou hloubku tohoto zaslíbení? Bůh zde slibuje svému lidu věrnost i v těch nejtěžších chvílích. Bůh svým dětem neslibuje, že život bude stále klidný jako procházka rozkvetlým sadem. Takový život nás teprve čeká v Jeho království. Život na této Zemi není vždy bezpečný, obzvláště pro lidi nepatřící tomuto světu (Jan 15, 19). Své by nám o tom mohli povědět Izraelci, když utíkali před faraonem skrze Rudé moře, nebo Danielovi druzi, kteří byli vhozeni do ohnivé pece. Celá Bible je plná příběhů o hrdinech víry, kteří zažívali tyto verše tzv. „na vlastní kůži“. Ale věřím, že i každý z vás, kdo čtete tyto řádky, má konkrétní zkušenost, kdy jste byli obklopeni Boží nadpřirozenou ochranou. Možná, že je v těchto dnech před vámi nějaká řeka nebo požár. Možná přijdete do bodu, kdy nebude jiná cesta než přes moře. Možná vás někdo nebo něco postaví před „sedminásobně rozpálenou pec“. Ovšem nezapomeňte, že právě v té peci se Šadrak, Méšak a Abed-nego setkali tváří v tvář s Ježíšem (Dan 3, 25). On tam s nimi věrně byl a chránil je. On bude s vámi, ať už se ocitnete v jakkoliv nebezpečné situaci.
Jednoho newyorkského hasiče, Johna Morabita, se kdosi zeptal: „Kde byl Bůh, když spadla Dvojčata?“ John odpověděl: „Bůh tam byl všude. Viděl jsem ho na každém kroku, v každé minutě jsem cítil Jeho přítomnost.“ John tehdy vylezl z trosek mrakodrapu bez jediného škrábance. Kéž vám Duch svatý připomíná tyto¨verše a probouzí tak ve vašem srdci naději a odvahu do dalších dnů.
Chválu Ti vzdávám, ať jdu sadem nebo pouští,
vždyť vím, že Ty jsi Ten, kdo své děti neopouští.
(úryvek z básně Sadem nebo pouští)

Kristián Zajíc (odbor mládeže)

úterý - 8. listopadu 43,5-15

Dávné zaslíbení Izraeli se dnes naplňuje

Neboj se, já budu s tebou. Tvé potomstvo přivedu od východu, shromáždím tě od západu. Severu poručím: ‚Vydej!‘ a jihu: ‚Nezadržuj!‘ Přiveď mé syny zdaleka a mé dcery od končin země. (Iz 43,5-6)

Každý známe ten pocit, kdy do našeho života přichází těžké chvíle. Někdo z rodiny onemocní, propustí nás ze zaměstnání, máme strach, co s námi bude, a v zemi, kde žijí miliony obyvatel, si najednou připadáme sami. Uprostřed všech těchto situací, kdy nevidíme moc dopředu a kdy nevidíme důvod, proč se věci dějí, potřebujeme věřit Bohu, důvěřovat v Jeho sliby a v Jeho zaslíbení.
Bůh nám do těchto chvil dává skrze proroka Izajáše slib, který zní: „Neboj se, já budu s tebou.“
Ve 43. kapitole Hospodin tato slova opakuje, aby Izrael zbavil strachu. To, čemu můžeš dnešní den věřit, je, že nejsi sám. On je tvůj Bůh, který tě bude posilovat, až nebudeš moct.
Bůh, který ti pomůže, dojdou-li ti síly. Bůh, který tě bude držet, až se začneš hroutit a Bůh, který bude s tebou, kamkoli se pohneš.
Hospodin znovu shromáždí věrný ostatek svého lidu, který je rozptýlený po celém světě Tento lid ponese Boží jméno a bude Ho oslavovat. Než ale tato doba nastane, učme se společně důvěřovat Hospodinu celým svým srdcem, celou svou duší a celou svou myslí. Stejně jako Bůh vysvobodil izraelský lid z Egypta a dovedl jej do země zaslíbené, vysvobodil mne i tebe skrze Ježíše Krista z otroctví hříchu a jednou nás přivede zpět k sobě do nebeského domova.
To, co Pán Bůh ve svém slově zaslíbil, to také splní. Neboj se, Hospodin je s tebou.

Lucie Růžičková (odbor mládeže)

středa - 9. listopadu Iz 43,16-21

Minulost nemá být měřítkem budoucnosti

Nepřipomínejte si dřívější věci a dávnými věcmi se nezabývejte. Hle, činím novou věc a už vzchází, což to nevíte? Ano, učiním v pustině cestu, v pusté krajině řeky. (Iz 43,18-19)

Jako lidé máme často tendenci upínat se a vracet se k minulosti. Podle naší minulosti porovnáváme přítomnost a také očekáváme věci budoucí. Myslím si ale, že z minulosti nám nejvíce v paměti zůstávají a neustále se připomínají spíše ty negativní věci a špatné vzpomínky. V dnešním textu Bůh Izraelcům říká, že si nemají připomínat dřívější věci. Je ale pozoruhodné , že v tomto kontextu se myslí pozitivní věci, například když je Bůh vedl skrze moře. Ty ohromné věci, které Bůh pro svůj lid učinil, jsou minulostí. Ne proto, že by je teď měli čekat špatné chvíle, ale naopak. Bůh jim dává naději k tomu, že pro ně vždy učiní cestu. V dnešní době si to můžeme vztáhnout na sebe. Zajisté mi dáte za pravdu, že když vzpomínáte na těžké a špatné chvíle svého života, vždy na konci toho je Bůh, který danou situaci vyřešil a přivedl k dobru a ke své slávě. Proto se nemáme v našich myšlenkách vracet a utápět v minulosti, protože Pán Bůh má na každou složitou situaci řešení a chce, abychom se v naději upínali jen k Němu, a ne k tomu, co bylo. Máme ohromnou milost, že známe a máme to ultimátní řešení všeho, a to Ježíše Krista. Díky jeho oběti můžou zůstat i ty nejtemnější chvíle našeho života v minulosti a můžeme s nadějí a pokojem očekávat budoucnost s vírou, že řešení máme přímo před sebou.

Denis Smužanica (odbor mládeže)

čtvrtek - 10. listopadu Iz 43,22-28

Boží milost překonává lidskou neposlušnost

Já, já jsem ten, kdo mažu kvůli sobě tvá přestoupení a tvé hříchy připomínat nebudu. Připomeň mi to a suďme se spolu: Ty vypočítej, proč bys měl být ospravedlněn. (Iz 43,25-26; CSP)

Širší kontext těchto veršů začíná u verše 22 (pokračuje až k v. 28), kde Bůh popisuje vztah Izraele k němu. Poukazuje na to, že vztah Izraele k němu vychladl. Izrael pro Boha nehorlí. Bůh ho k tomu nenutí, ale ví, že usilování o Boží blízkost a přítomnost je (nejen pro Izrael) to nejlepší, co může být. Nicméně Izrael žije přesně obráceně, vrší před Bohem místo obětí své hříchy. Náš život vypadá dost podobně jako biblický příběh Izraele, který můžeme sledovat ve Starém zákoně. Chvíle zápalu a radosti z Boží blízkosti střídá chladnutí našeho vztahu a naší lásky k našemu Stvořiteli.
A Boží reakce? Bůh na naše jednání odpovídá slovy: „Já, já jsem ten, kdo mažu kvůli sobě tvá přestoupení…“ Bůh sám maže naše provinění, ale ne „kvůli nám“, ale „kvůli sobě“. V těch slovech se skrývá víc, než se na první pohled může zdát. Bůh nemaže naše provinění kvůli něčemu, co my sami můžeme nebo máme dělat. Nemaže je, protože jsme „tak cenní“, dokonce ani proto, že „nás má tak rád“. Bůh je maže kvůli sobě, pro to, kým je On sám. Když poznáváme Jeho moudrost, velikost a majestát, pak pro nás tento výrok může být povzbuzením a uklidněním. Naše hříchy a přestoupení jsou mazány kvůli Němu.
Bůh ve verši 26 pokračuje a vyzývá - dokážeš přijít s něčím, proč bys měl být uznán spravedlivým, z čeho bys měl být sám za sebe ospravedlněn? Jak nám připomíná i list Římanům 3:10-12, není nikdo, kdo by hledal Boha, kdo by o něj sám usiloval, kdo by si to zasloužil, kdo by našel něco, proč by měl být ospravedlněn.
Když nad tím hlouběji přemýšlíme, můžeme v tom vidět obrovskou Boží moudrost. Vždyť ať si připadáme sebevzdálenější, sebehříšnější, opakovaně selhávající, sebenehodnější, nic z těchto věcí neznemožňuje Bohu nám odpustit a přitáhnout nás blíže. Naše neposlušnost nemůže překonat Boží milost.
Boží milost je úžasná! Náš Bůh je veliký a nádherný, proto stojí za to jej každý den poznávat. Proto stojí za to sloužit mu a uctívat ho žitím pro něj. 

Matouš Pechman (Litoměřice)

pátek - 11. listopadu Iz 44,1-8

Bůh učiní Izrael požehnáním 
 
Já vyleji vody v místa zprahlá žízní, bystřiny na suchou zemi. Já vyleji svého ducha na tvé potomstvo a své požehnání na ty, kteří z tebe vzejdou. Porostou jak mezi trávou, budou jako topoly při tekoucích vodách. (Iz 44,3-4)

Zamysleme se, v jaké situaci se momentálně nacházíme. Izrael nebyl v situaci, kdy by byl v plné síle, naopak. Vpředešlé kapitole čteme, že Izrael nebyl vděčný, nectil Boha a proto se dostal opět skrze hřích do zajetí, ve kterém nebyla vidina velikého požehnání. Skrze proroka Izaiáše Pán Bůh promlouvá k Izraeli a říká, aby poslouchal Jeho hlas. Hned v úvodu mu říká, že ho utvořil a dokonale ho zná! Povzbuzuje ho, aby se nebál, protože Bůh bude jednat. On vyleje vodu na zprahlá místa, vyleje ducha na Jákobovo potomstvo... Bůh mu dává zaslíbení, která se můžou v danou chvíli zdát v lidských očích nereálná. Bůh pokračuje dál a zaměřuje pozornost Izraele na svou majestátnost, jedinečnost, sílu. Není jiného Boha kromě Hospodina, nikdo se mu nevyrovná. K závěru opakuje, aby se nebáli a připomíná jim, že jsou Božími svědky.
Drahý bratře, milá sestro, poslouchej Boží hlas! Pán Bůh tě utvořil, zná každý tvůj pohyb a myšlenku. Zná tě, protože tě miluje! Utvořil tě s láskou a také ti dává možnost vstoupit do nového života skrze víru v Pána Ježíše Krista. Jako křesťanovi ti náleží všechna Boží zaslíbení, ačkoli se ti mohou zdát těžko přijatelná. Rozhodující je, kdo je ten, kdo zaručuje naplnění zaslíbení. Je to tvoje banka, rodina, církev nebo kazatel? Ne, je to Bůh Nejvyšší! On je garantem a všechna zaslíbení splní. Znáš zaslíbení, která Ti Bůh dává? Tak se nebojme! Buďme svědky Božích skutků, toho, co on vykonal v našich životech, a věřme mu! 

Pavol Andraško (Brno) 

sobota - 12. listopadu Iz 45,1-17

Bůh jedná skrze pohanského krále

Toto praví Hospodin o svém pomazaném, o Kýrovi: „Já jsem ho uchopil za pravici, pošlapu před ním pronárody, rozvážu opasky na bedrech králů, zotevírám před ním vrata, brány už nebudou zavírány. Izrael je spasen Hospodinem spásou věčnou. Stydět a hanbit se nebudete navěky, nikdy. (Iz 45,1 a 17)

Výrokům proroků, které uvozuje „tak praví Hospodin“, náleží nejvyšší pozornost. Takto totiž uvozovali přesnou citaci, tedy ryzí Boží slovo, které měli vyřídit. A právě takto Bůh skrze proroka tituluje Kýra, krále, který byl pohanem a neusiloval o Boží věci, jako svého pomazaného. Tedy stejným titulem, jaký později dostává Boží syn, Kristus či Mesiáš.
Dost možná toto proroctví způsobilo poprask, však kdo by to jen čekal, že Bůh si použije a pomaže tohoto pohana? Ale ten, který znal, že Boží vůle není omezena lidskými úvahami, nebyl překvapen. Bůh dříve působil i skrze jiného pohana, babylonského krále Nebúkadnesara, kterého označil za „svého služebníka“ (Jer 25,9). Při zpětném pohledu vidíme, že Bůh si Kýra mocně použil k vykonání důležitého úkolu v dějinách lidské spásy, totiž vysvobození Izraele z otroctví. Střípku záchranné mise, kterou milostivý a milující Bůh pro věčnost napravuje neposlušnost, vzpouru a hřích svého lidu.
Byl to Hospodin, který tohoto krále přepásal mocí a zaslibuje, že těm, kteří se mu postaví, opasky moci na bedrech naopak rozváže. „Já vytvářím světlo a tvořím tmu,“ nám připomíná, že Bohu je podřízeno všechno včetně každého z lidí. Nebyla to lidská schopnost, ale Boží vůle a moc, která způsobila, že se pomazaný Kýros zmocnil Babylónu a umožnil Židům vrátit se do jejich země.
Bůh touží, aby Jeho lid působil Boží vůli na zemi. Bůh si ale nepoužívá jenom věřící a s ohledem na naše chyby a nedokonalost mu za to patří náš vděk. Děkujme Bohu za to, že Jeho vůle obstojí, a buďme vnímaví na to, co nám Bůh právě skrze nevěřící dává poznávat.

Petr Ilgner (odbor mládeže)

neděle - 13. listopadu Iz 45,18-25

Široká nabídka spásy všem národům 

Obraťte se ke mně a zachraňte se, všechny končiny země, protože já jsem Bůh a jiného není. (Iz 45,22; ČSP)

Při čtení některých starozákonních textů můžeme nabýt falešného pocitu, že Hospodin se spásou myslel jen na Izrael. V dnešní pasáži však vidíme Boží náruč otevřenou dokořán pro všechny končiny země. Jak úžasná zpráva v srdci Staré smlouvy. Hospodin nás zve do vztahu. V osmnáctém verši nás Bůh vítá na zemi, kterou podle Svých slov nestvořil zbytečně, ale k obývání. V dalších verších Hospodin vyhlašuje svoji jedinečnost. Je to On jediný, kdo vládne nad celou zemí. Neexistuje země, kde by Hospodin nebyl Bohem. 
Právě do tohoto kontextu zapadá verš z hlavičky našeho zamyšlení. Hospodin volá a vyzývá: „Pojďte ke mně, zachraňte se.” K této myšlence se mi silně spojuje obraz otce z Ježíšova příběhu o marnotratném synu. Otec, který s otevřenou náručí čeká na dítě, které se mu vzdálilo. Věřím, že v tomto textu Hospodin vyjadřuje takto hlubokou emoci. 
Co si z toho můžeme vzít pro dnešní den? Jsem přesvědčen, že mnoho. Kamkoli vycestujeme nebo jakkoli vnímáme naši vlastní zem, můžeme si být jisti, že celá zem je Hospodinova. V tom smyslu neexistuje ateistická země, ani muslimská či hinduistická. Hospodin je jediný zachránce na celé zemi. I dnes ať zní do všech světových stran, na všech kontinentech: „Obraťte se k Hospodinu, zachraňte se!” 

Jordan Haller (Odbor mládeže)

pondělí - 14. listopadu 

Pohané nosí své modly, ale Bůh nosí svůj lid Iz 46,1-13

Já sám až do vašeho stáří, až do šedin vás budu nosit. Já jsem vás učinil a já vás ponesu, budu vás nosit a zachráním. (Iz 46,4)

V předchozích verších prorok až komickým způsobem popisuje pohanské modly, které nemohou chodit, proto musely být naloženy na zvířata. Ale i pro ně to byl těžký náklad a zhroutila se pod nimi (1-2). Nemohoucnost pohanských model a nesmyslnost spoléhání na ně je popsána také v Žalmu 115: „Mají ústa, a nemluví, mají oči, a nevidí, mají uši, a neslyší, mají nosy, a necítí, rukama nemohou hmatat, nohama nemohou chodit, z hrdla nevydají hlásku. Jim jsou podobni ti, kdo je zhotovují, každý, kdo v ně doufá.“ Takové jsou modly, dílo lidských rukou, ale také ty různé nehmotné modly lidského myšlení.
Jak s předchozím popisem kontrastuje jednání živého, skutečného Boha! On nepotřebuje nosit, ale naopak, on nese svůj lid, každého osobně, od zrození až do stáří. Je nejen všemohoucí, ale také něžný, s trvalou, celoživotní péčí o nás. Prioritně bylo toto poselství určeno Izraeli, který se v té době ocitl v těžké situaci, podobné jako u starého nemohoucího člověka. Mnohým přicházely myšlenky, jak je to s Boží pomocí, jestli je Bůh neopustil, jestli vůbec o ně stojí. Bůh ujišťuje svůj lid, že se ve své péči nezměnil, že stále nese svůj lid a má pro něj připravenou záchranu. 
Uvedený Boží výrok si však můžeme vztáhnout i osobně na sebe. Stáří je zvláštní etapa v životě člověka. Ubývají síly fyzické i duševní a nejednou to pokračuje až k velké závislosti na pomoci jiných. Mnohdy už starý člověk těžko může zpívat a někdy může mít problém i s modlitbou, zvláště s formou, na kterou byl celoživotně zvyklý. Jedna stařičká sestra si posteskla svému kazateli, že se už nemůže ani modlit. Moudrý kazatel jí odpověděl, že byl čas, kdy ona mnohé nesla na svých modlitbách, teď ji nesou jiní, ale především ji nese Pán. 

Milan Kern (Blansko)

úterý - 15. listopadu Iz 48,12-22

Poslušnost Bohu je člověku ku prospěchu 

Toto praví Hospodin, tvůj vykupitel, Svatý Izraele: „Já jsem Hospodin, tvůj Bůh. Já tě vyučuji tomu, co je ku prospěchu, uvádím tě na cestu, po níž půjdeš. Jen kdybys dal pozor na má přikázání, byl by tvůj pokoj jako řeka a tvá spravedlnost jako mořské vlny. (Iz 48,17-18) 

Jedna z velkých lží, kterou se satanu daří oklamat mnoho lidí, je ta, že prý Boží přikázání člověka omezují, zotročují a jsou mu ke škodě. Kdo tomu uvěří, necítí se vázán nějakými Božími přikázáními a domnívá se, že dosáhl opravdové svobody, že žije plnější život než věřící křesťané. Toto však nemusí být jen postoj ateistů zcela popírajících jakoukoli mimolidskou autoritu, ale může to být i postoj lidí náboženských, hledajících snadnější životní cestu bez kategorických morálních hranic.
To byl také problém tehdejšího Izraele, kterému bylo určeno toto Boží poselství. Izraelitům se jevilo důsledné dodržování Božích přikázání jako obtěžující a zbytečné. Pošilhávali po uctívání přírodních božstev okolních národů a jejich slavnosti jim byly přitažlivé svou rozpustilou nevázaností. Přikázání určující mezilidské vztahy, zamezující vykořisťování a bezohlednosti, nemínili dodržovat, přece by je to omezilo v jejich podnikání a blahobytu, bylo by to k jejich škodě. 
Jak můžeme aktualizovat tento Boží výrok do dnešního života? Mladí lidé stojící na křižovatce života se velmi často domnívají, že rozhodnutí pro Krista, a tím pro poslušnost Božích přikázání, by je připravilo o nejrůznější radosti života a zkomplikovalo by jim praktický život. Pokud se proto rozhodnou pro širokou, neomezující cestu, časem se někteří z nich ocitnou v závislosti nebo i v konfliktu se zákonem. Ale i ti, kteří neupadnou do těchto krajností, dosáhli opravdu své vysněné štěstí? 
Ten, kdo vykročil na úzkou cestu, brzy poznává, jak poslušnost Božích přikázání přináší požehnání. Je to ochrana od hříchu a mnohých problémů. A pokud taková poslušnost není jen ze strachu, ale z lásky k Bohu, zjišťuje, že plnění Božích přikázání není tak těžké, jak si někteří myslí, ale přináší dokonce radost a potěšení.

Milan Kern (Blansko) 

středa - 16. listopadu Iz 49,1-13

Poslání Mesiáše ke spáse všem národům

On dále řekl: „Nestačí, abys byl mým služebníkem, který má pozvednout Jákobovy kmeny a přivést zpátky ty z Izraele, kdo byli ušetřeni; dal jsem tě za světlo pronárodům, abys byl spása má do končin země.“ (Iz 49,6) 

Izraelský národ žil neustále s vědomím, že je zvláštním, Hospodinem vyvoleným lidem. Oni jsou středem Božího zájmu, s trochou nadsázky - jako by se celý svět točil kolem nich. Bylo pro ně velkým šokem, když byl zničen jeruzalémský chrám a oni se dostali do babylonského zajetí. Jejich touha se teď upínala k návratu domů, k obnově chrámu a chrámové bohoslužby a k obnově izraelského království. Přece jsou zvláštním Božím vlastnictvím a Bůh opět musí projevit svou přízeň svému lidu. 
Jistě, Izrael nepřestal být Božím vyvoleným národem, i jeho vyhnanství mu mělo posloužit k duchovnímu pročištění a nyní již Bůh připravoval jeho návrat zpět do jeho země. Ale Boží myšlení je mnohem velkorysejší, než mohlo Izraelity napadnout. Pokud dosud byl jenom Izrael středem Božího zájmu, to se v budoucnu změní a Mesiáš zde bude pro všechny národy až do končin země. Tento nový věk v dějinách spásy, daný příchodem Mesiáše Ježíše Krista, byl natolik převratný, že ho Židé odmítli akceptovat. Když např v Pisidské Antiochii mnozí pohané žádostivě přijímali poselství Pavla a Barnabáše o Ježíši Kristu, čteme, že Židy naplnila závist (Sk 13,45).
Nový věk v dějinách spásy byl hůře pochopitelný i prvním židovským křesťanům. I Petr musel být přesvědčen zvláštním viděním a následným sesláním Ducha svatého na uvěřivší pohany, aby pak v Jeruzalémě mohl říct pohoršeným spolubratřím, že Bůh dal těmto pohanům stejný dar jako jim, tedy Židům (Sk 11,17). Snad není potřebné dokazovat, že v Ježíši Kristu už není rozdíl mezi Židem a pohanem (Ga 3,28). Aktuálně však můžeme mít problém v aplikaci neomezenosti šíře nabízené spásy. Jak přinést evangelium např. lidem na okraji společnosti, nebo třeba lidem spokojeným ve svém náboženském a světonázorovém myšlení? Boží nabídka je velkorysá, je pro všechny lidi, zvěstujme Ježíše Krista, který je jedinou spásou pro kohokoliv.

Milan Kern (Blansko) 

čtvrtek - 17. listopadu Iz 49,14-26

Bůh se nezapomenul na svůj lid

Cožpak může zapomenout žena na své pacholátko, neslitovat se nad synem vlastního života? I kdyby některé zapomněly, já na tebe nezapomenu. Hle, vyryl jsem si tě do dlaní, tvé hradby mám před sebou stále. (Iz 49,15-16) 

Není těžké si představit, jaké mohli mít Židé myšlenky v babylonském zajetí. Proč nás Bůh opustil, proč se nás zřekl? Proč dopustil, že pohané zničili jeho svatý chrám a království jeho lidu? Tolik jsme spoléhali na Hospodina, svého Boha a nyní nám zůstalo jen konstatování: „Hospodin nás opustil, Panovník na nás zapomenul.“ (14) Právě na takové myšlenky reaguje Boží ujištění, že On na svůj lid nezapomněl. 
Boží ujištění, že na svůj lid nezapomněl, není pouhou frází, ale následující verše vykreslují novou budoucnost, kdy budou obnovená zpustošená města a budou zaplněna, ba až přeplněná obyvateli. Jistě, je to perspektiva několika generací, ale Boží slovo se naplní a opravdu se naplnilo. 
Podobné myšlenky, jako měli tehdy Židé v babylonském zajetí, nejednou mají i dnes věřící lidé. Přijde nějaké neštěstí, havárie, nemoc, existenční problémy a věřící může mít řadu otázek, které nemají lidé nevěřící. Oni mají smůlu, náhodu, osud. Ale my se přece modlíme a spoléháme na Boží ochranu a pomoc. Co se stalo, že to nefunguje, slyší vůbec Bůh moje modlitby? Za co mne trestá? Co si teď budou myslet nevěřící, kterým jsem svědčil o Boží pomoci? 
Není jednoduchá a pro všechny situace přiměřená odpověď na tyto a podobné otázky. Někdy to může být podobné jako v tomto případě s Izraelem: vše se změnilo k dobrému a zázrak obnovení Izraele byl ještě větší jako když by je Bůh tehdy ochránil před zkázou. Někdy to může být podobná životní zkouška jako u Jóba, po které mohl prohlásit, že dosud „Jen z doslechu o tobě jsem slýchal, teď však jsem tě spatřil vlastním okem.“ (Jb 42,5) Jindy to může být podobné jako u proroka Abakuka, který přes všechny krajně nepříznivé okolnosti se mohl radovat v Hospodinu z jeho spásy (Abk 3,17-19). Ale někdy problémy mohou být jen důsledkem vlastní nemoudrosti a svévolného rozhodování. Jedno však můžeme vědět s naprostou jistotou: Bůh na nás nezapomněl.

Milan Kern (Blansko)

pátek - 18. listopadu Iz 50,1-11 

Boží služebník snáší i potupení

Panovník Hospodin mi otevřel uši a já nevzdoruji ani neuhýbám nazpět. Nastavuji záda těm, kteří mě bijí, a své líce těm, kdo rvou mé vousy, neukrývám svou tvář před potupami a popliváním. (Iz 50,5-6) 

Je velmi náročné dobrovolně snášet ponížení, posměch, a dokonce vystavit své tělo bití. Přirozené je vzepřít se ponížení, odplatit, a pokud k tomu chybí potřebná síla, tak utéct. Odpor a odplata jsou natolik lidsky přirozené, že pokud si někdo takto nechá po sobě šlapat, nesklidí od lidí uznání, ale spíše posměch. 
Obraz potupeného služebníka, který snáší posměch a bití, je obrazem Mesiáše. Je to úplně jiný obraz, než jak si ho Židé představovali a očekávali. Ne Mesiáš ničící nepřátele a potírající bezbožníky, ale Mesiáš plný lásky a ochoty k sebeoběti i za své nepřátele. Ještě podrobněji popisuje prorok trpícího Mesiáše v 53. kapitole. Tam jsou obsaženy nejen detaily jeho utrpení, ale také důvod, proč to podstoupil - on nesl hřích mnohých (Iz 53,12).
Evangelia v závěrečných kapitolách popisují, jak Ježíš doslovně naplnil tato proroctví, jak prodělal bez odporu posměch, bití, zbičování, ukřižování. My nemůžeme přinést zástupnou oběť za hříchy jiných, to mohl jen Ježíš. Ale můžeme podle jeho příkladu snášet posměch a křivdy, nedat průchod lidské přirozenosti, ale zachovat se jako Boží lidé vedení a zmocnění Duchem svatým. Bible nám dává k tomu celou řadu konkrétních pokynů: 
„Svolávejte dobro na ty, kteří vás pronásledují, dobro, ne zlo.“ (Ř 12,14) 
„Nikomu neodplácejte zlým za zlé.“ (Ř 12,17) 
„Když nám zlořečí, odpovídáme laskavě.“ (1K 4,13)
„Neodplácejte zlým za zlé ani urážkou za urážku, naopak žehnejte.“ (1Pt 3,9) 
„Nedej se přemoci zlem, ale přemáhej zlo dobrem.“ (Ř 12,21)

Milan Kern (Blansko)

sobota - 19. listopadu Iz 51,1-8

Boží spravedlnost je stálá, i když jí lidé znevažují

Slyšte mě, kdo znáte spravedlnost, lide, v jehož srdci je můj zákon. Nebojte se lidských pomluv, neděste se jejich hanobení! Moli je sežerou jako roucho, larvy je sežerou jako vlnu, ale má spravedlnost bude tu věčně a moje spása po všechna pokolení. (Iz 51,7-8)

Při čtení výše uvedeného textu můžeme postřehnout, jak Hospodin povolává a požehnává Abrahama. Volá svůj vyvolený lid k tomu, aby mu věnoval pozornost a naslouchal mu. 
Nesčetněkrát jsme byli mezi lidmi, kteří pomlouvali druhé lidi, nebo i my jsme sami pomlouvali. Je to jedna z nedobrých lidských vlastností. Ale přesto jako znovuzrození lidé (křesťané) máme jedinečnou příležitost pomluvy zastavit tím, že nepošleme pomluvu dál. A ta skutečnost, že nás lidé pomlouvají pro Ježíšovo jméno, je vlastně dobrá. Je dobré si připomínat Boží přikázání: „Miluj Hospodina, Boha svého, z celého svého srdce, z celé své duše, z celé své mysli a z celé své síly! Druhé je toto: ,Miluj svého bližního jako sám sebe!´ Většího přikázání nad tato dvě není.“ (Mk 12,30-31) Modleme se za příležitosti vnášet do rozhovorů radost, pokoj a lásku. Tak se dají měnit místa, kde pracujeme, žijeme, jak to popisuje prorok Iz. 51,3. Nechme se použít pro Boží plán.
 
David Adam (Blansko)

neděle - 20. listopadu Iz. 52, 1-12

Obnova Izraele je svědectvím pro všechny národy

Zvučně spolu plesejte, jeruzalémské trosky, vždyť Hospodin potěšil svůj lid, vykoupil Jeruzalém. Hospodin obnažil svou svatou paži před zraky všech pronárodů. I spatří všechny dálavy země spásu našeho Boha. (Iz 52,9-10) 

Kniha Izajášova nás uvádí jak v první, tak ve druhé části do dob nesmírně těžkých. Nejdříve to byli Asyřané, kteří ohrožovali Judu a oblehli Jeruzalém. Potom to byli Babyloňané, kteří dílo zkázy dokončili, město i chrám zničili a lid odvlekli do zajetí. Přestože se Židé v té době ocitli ve vyhnanství, žili v exilu a pod nadvládou jiných národů, vždy věřili a doufali v Hospodina. Nikdy se nevzdali své víry a očekávali lepší zítřky. Věděli, že Bůh je s nimi. My už víme, že později došlo k tomu, že se Židé mohli vrátit domů a chrám byl obnoven. 
Zkusme si představit, jaké by to bylo pro nás, kdybychom se ocitli v podobné situaci. Mnozí z nás „ti vyzrálejšího věku“ mohou mít alespoň minimálně reálnou představu. Mám na mysli to, když si vzpomenou na obsazení ČR v roce 1968. Ta panika, obavy, strach a bezmoc a také nevědomost jsou pocity, které nikdo z nás prožívat nechce. 
Přesto se v našich životech častokrát také odehrávají různé zvraty a nepředvídatelné okolnosti, které nemůžeme mít pod kontrolou. Například když vážně onemocníme, nebo je vážně nemocný blízký člen naší rodiny, čeká nás těžké rozhodnutí, rozpadá se nám manželství, ztratili jsme práci a životní jistoty. A my hledáme cestu jak z těchto svízelných a utlačujících okolností uniknout nebo je vyřešit. Ano, můžeme bojovat z vlastních sil. Většinou to ale končí opětovným vyčerpáním a úmornějším soužením. Přiznat si, že nemáme sílu bojovat, a hledat pomoc u Boha bývá vítězstvím. Získáme tak čas na naslouchání Božímu hlasu a očekávání projevů Boží moci v našich životech. Nezapomeňme, že Hospodin je s námi (Immanuel). A on nás vyvádí na klidná místa u vod a naživu nás udržuje. On je ten, který nás má ve své ruce. 
Víra jest podstata věcí, v něž doufáme, důkaz skutečností, které nevidíme. Neboť v ní naši předchůdci dostali svědectví Boží. (CSP, Žid 11,1-2)

Helena Adamová (Blansko)

pondělí - 21. listopadu Iz 52,13-53,5

Mesiáš zmučen zástupně za naše hříchy

Byly to však naše nemoci, jež nesl, naše bolesti na sebe vzal, ale domnívali jsme se, že je raněn, ubit od Boha a pokořen. Jenže on byl proklán pro naši nevěrnost, zmučen pro naši nepravost. Trestání snášel pro náš pokoj, jeho jizvami jsme uzdraveni. (Iz 53,4-5)
„My jsme se domnívali!“ Co se ale domníváme? Jak přemýšlíme o Bohu, o životě, o lidech, ale i o sobě samých? Nejsou to často jen pouhé domněnky? 
Někdy jsme zaskočeni životem. Nerozumíme tomu, co se děje, a hledáme příčiny a důvody událostí. Ptáme se: „Proč?” A po ruce bývá řada rychlých odpovědí. Kolikrát jsme čelili těžkostem a utrpení s povzdechem: „Pán Bůh mne trestá,” nebo snad ještě častěji kritickým pohledem posoudili utrpení druhých s tím, že „to je Pán Bůh jistě trestá!”
Neukvapujme se však. Do našich pocitů o Božích soudech, do našich domněnek o Boží nekompromisnosti, tvrdosti, nespravedlnosti zní Izajášovo “jenže!” Jenže on byl proklán pro naši nevěrnost, zmučen pro naši nepravost. A my jsme opět přemoženi údivem nad Boží velkorysostí, nad Jeho soucitem, se kterým důsledky naší vzpoury a ignorance bere na sebe a svým utrpením a smrtí naše selhání napravuje. Trestání snášel pro náš pokoj, Jeho jizvami jsme uzdraveni. Dokážeme v Božím trestání a ranách zahlédnout náš pokoj, naše uzdravení? Varujme se domněnek a nechme se starozákonním evangelistou Izajášem pozvat k novému zaslechnutí “dobré zprávy” o tom, který naše utrpení bere na sebe a uzdravuje. Uzdravuje nás samotné, naše srdce, ale i trpící společnost, uzdravuje naše vztahy s lidmi kolem nás. Trpí pro náš pokoj

Daniel Kuc (Mozaika Plzeň)

úterý - 22. listopadu Ř 3,10-24

Všichni jsme zbloudili

Všichni jsme bloudili jako ovce, každý z nás se dal svou cestou, jej však Hospodin postihl pro nepravost nás všech. (Iz 53,6)

Asi každý člověk někdy někde zabloudil. Snažíme se jen vymotat ze změti jednosměrek, nebo jsme zmatení někde uprostřed hlubokých lesů. Znáte ten pocit. Panika. Kde jsem? Kudy zpět, kudy ven. 
Na místě je několik „skautských” rad pro bloudící.
Za prvé. Nepanikař! Jestli je něco, co nám opravdu nepomůže, je to zmatené hysterické pobíhání sem a tam. V životním labyrintu tomu není jinak. Opravdu nám nepomůže zběsilá honba za každým novým nápadem, kudy se v životě vydat. Na místě je zastavit se, ohlédnout se, hodnotit, zvážit možnosti. Pocit, že na zpomalení není čas, nás žene do zbrklosti a ta neskutečně zpomaluje.
Za druhé. Buďme pokorní! Přiznejme před týmem chybu. Kolika zbytečného bloudění by byl náš oddíl ušetřen, kdyby si ten, kdo vede, nestál ješitně a tvrdohlavě na svém. “Všichni jsme zbloudili.” Apoštol Pavel v listu do Říma dodává: “Nikdo není rozumný, všichni se odchýlili.” Proč tedy tolik pýchy, neochoty přijmout radu druhého, proč tolik neochoty ustoupit z vlastních pozic a názorů?
Za třetí. Vrať se na místo, kde ses s ostatními viděl naposledy! Pokus se najít místo, kde jsi naposledy věděl, kde jsi. Aneb biblické: „K čemu jsme již dospěli, toho se držme.“ (Fp 3,16) I v životě budou místa, kde si nebudeme vědět rady. Ještě mnohokrát otevřeme Bibli a nebudeme rozumět. Jednoduchá rada zní: Drž se toho, co už jsi poznal. Prostě se vrátíme k základům a budeme je poctivě žít. A Bůh nás posune dál.
A ještě jeden tip pro bloudící. Je tu Jeden, který labyrintem života úspěšně prošel ven. Hledejme Jeho stopy a následujme Ho.

Daniel Kuc (Mozaika Plzeň)

středa - 23. listopadu Iz 53,7-9

Ježíš pokorně snášel všechna ponížení

Byl trápen a pokořil se, ústa neotevřel; jako beránek vedený na porážku, jako ovce před střihači zůstal němý, ústa neotevřel. (Iz 53,7)

Být jako On. Být jako Beránek. Pokořil se, přijal svůj úděl, mlčky, tiše. „Vrať svůj meč na jeho místo,“ zastavuje Ježíš učedníka Petra připraveného k boji, „což bych nemohl poprosit svého Otce o dvanáct legií andělů?“ Ne, Ježíš nebojuje. Svůj boj vybojoval v Getsemane: „Ne jak já chci, ale jak ty chceš.“ Dává sám sebe k dispozici Bohu, dává sám sebe v oběť za hříchy světa.
Být jako On. „Učte se ode mne, neboť jsem tichý a pokorného srdce: a naleznete odpočinutí svým duším.“ (Mt 11, 29) Takový je beránčí charakter. To takový kozel, růžky vystrčené, pořád si vyskakuje, nic si nenechá líbit. Ten vám nic nedaruje. Běda, když není po jeho. Hluku nadělá a pro nějaké to trknutí nemá nikdy daleko.
Být jako Beránek. „Blaze tichým, neboť oni dostanou zemi za dědictví.“ (Mt 5,5) Pozor, nejde zde o nějakou pasivitu. Vždyť když Syn člověka na posledním soudu jako pastýř odděluje ovce od kozlů, jsou odmítnuti ti, kteří jsou pasivní, ti, kdo nedali, neujali se, neoblékli, nenavštívili. Zavrženi jsou pasivní, lhostejní, sobečtí. Přijati jsou ti akční. Ono jde nakonec o to, kam naše aktivita směřuje. Jak horliví jsme ve svém vlastním zájmu, nebo naopak, jak horliví jsme v zájmu našich bližních.
Vždyť „soustředění na sebe je Bohu nepřátelské, neboť se nechce ani nemůže podřídit Božímu zákonu.“ (Ř 8,7)

Daniel Kuc (Mozaika Plzeň)

čtvrtek - 24. listopadu Iz 53,10-12

Ježíš důsledně naplnil Boží plán spásy 
 
Hospodinovou vůlí bylo zkrušit ho nemocí, aby položil svůj život v oběť za vinu. Spatří potomstvo, bude dlouho živ a zdárně vykoná vůli Hospodinovu. (Iz 53,10) 

Již první výrok budí rozpaky. Vzhledem k tomu, že se jedná o mesiášskou předpověď, nepřekvapí, že je z něj čtenář značně zmatený. Zaslíbený král bude nemocný? Toužebně očekávaný zachránce Izraele položí svůj život? Dává tohle vůbec nějaký smysl? Je opravdu Boží vůlí ho obětovat? Neříká snad žalmista: „… národy ti předám do dědictví, v trvalé vlastnictví i dálavy země. Rozdrtíš je železnou holí, rozbiješ je jak nádobu z hlíny.” To je Mesiáš, kterého čekáme. Proč tedy nemoc, proč ta smrt? A když už se snad začneme s vidinou trpícího, umírajícího Mesiáše smiřovat, druhá část verše tomu nasazuje korunu. „Spatří potomstvo a bude dlouho živ.“ Jak to tedy je? Nemoc a smrt, nebo dlouhý život a radost z potomstva? A Izajáš nás nenechá ani na chvilku vydechnout: „Bude dělit kořist za to, že vydal sám sebe na smrt.“ Tak smrt nebo kořist? Porážka nebo vítězství? Již víme, že golgotská tragédie končí nedělním zmrtvýchvstáním. Těžko se tedy vžít do zmatků čtenáře Izajášovi doby.
Ale i my dnes některým věcem v Písmu ne zcela jasně rozumíme. Zvlášť textům týkajících se toho, co nás teprve čeká. Některé jako by si protiřečily. Mnohé křesťany tak láká vymýšlet různé teorie, jak to vše skloubit dohromady. Buďme však čestní, žádná z těch teorií úplně nesedí. Nechme se oslovit Izajášem a tím, jak se nakonec v Kristu všechny jeho zdánlivě protichůdné předpovědi neuvěřitelně naplnily. Nemusíme zcela všemu do detailu rozumět. Možná jen potřebujeme přijmout, že nás čeká hodně zajímavý neuvěřitelný příběh.

Daniel Kuc (Mozaika Plzeň)

pátek - 25. listopadu Iz 54,1-10

Boží milosrdenství mnohem převyšuje Jeho tresty

V návalu rozlícení skryl jsem před tebou na okamžik svoji tvář, avšak ve věčném milosrdenství jsem se nad tebou slitoval! (Iz 54,7-8)

Na okamžik. Jistě není žádný velký objev, když zmíníme, jak může být prožitek času velice subjektivní záležitostí. Co je to dlouho, a co krátce? Jak pomalu se vleče čas ve frontě na úřadech, jak dlouhé se zdá být čekání na výsledek testů, jak nekonečný může být projev nudného řečníka. A jak rychle čas uteče, když se ponoříme do zajímavé práce, když se zatajeným dechem sledujeme napínavý film nebo v dobré zábavě trávíme čas se svými přáteli. Nudné, náročné, bolestivé okamžiky trvají jakoby věčnost. Nadšení, radost, chvíle odpočinku vždy uplynou jako rychlá voda. Křičíme: „To není fér!“ Nejsme ale jen oklamáni vlastním pocitem z času? Určitě není na místě jakkoli zlehčit dlouhodobé utrpení některých lidí mezi námi. Přesto buďme opatrní s výkřiky o tom, co je, a co není fér.
Dnes nás Izajáš zve k pohledu z jiné perspektivy. Náš život opravdu není „fifty-fifty“, dobro zlo, padesát na padesát, ode všeho trochu, hlavně spravedlivě. Tak tomu vskutku není. Každý z našich osudů je jiný, jedinečný. Přesto, budeme-li poctiví, vyznáme s Izajášem, že Boží přísnost je jen na „okamžik“, ale Jeho milosrdenství a slitování je věčné.
Díky Bože, že Tvá milost, Tvá velkorysost a přízeň neskutečně převyšuje cokoli z našich smutků, zmatků a trápení. Amen.

Daniel Kuc (Mozaika Plzeň)

sobota - 26. listopadu Iz 55,1-5
 ​ 
Bůh nabízí své dobrodiní zdarma

Vzhůru! Všichni, kdo žízníte, pojďte k vodám, i ten, kdo peníze nemá. Pojďte, kupujte a jezte, pojďte a kupujte bez peněz a bez placení … (Iz 55,1-2)

„Zdarma!“ hlásá nápis na krabici s obnošeným šatstvem. „Zdarma!“ láká jakýsi „šmejd“ důvěřivé přihlížející na prodejní akci. „Zdarma!“ Cítíš tu příchuť něčeho bezcenného, něčeho na rozebrání, na vyhození. Za akcí „Zdarma!“ čekáš nějaké „ale“ a tušíš, že tě to může přijít hodně draze.
Takové „Zdarma!“ může mít ovšem i zcela jinou podobu. „Zdarma!“ je, když si smíš nečekaně obdarován dopřát to, co je nad tvé možnosti. „Zdarma!“ je, když se v noci památek otevřou tajemná podzemí či městské zahrady. „Zdarma!“ je, když se somálské dítě díky soucitu sponzorů poprvé napije skutečně čisté vody. „Zdarma!“
Víme dobře, že nic není zdarma. Každá věc má svou cenu. Každé „zdarma“ má své dárce, sponzory, dobrovolníky, aktivisty, jednoduše ty, kdo platí, kdo věnují svůj čas, kdo zdarma přiloží svou ruku k dílu.
„Všichni, kdo žízníte, pojďte k vodám, i ten, kdo peníze nemá. Pojďte, kupujte a jezte, pojďte a kupujte bez peněz a bez placení.“ To není líbivý politický program sociální rovnosti, lidských práv a nároku na naplnění základních lidských potřeb. Toto je pozvání Krále, který ve své neskonalé velkorysosti zve ke svému stolu. Tebe i mne. Bez pocitu, že jde o něco bezcenného, bez strachu, že je v tom nějaký háček, bez rizika, že za to nakonec stejně nějak zaplatíš. To nejcennější, co jen může být. Samotný život. Za cenu, kterou snad ani nelze vyjádřit. Pro oběť samotného tvůrce vesmíru. Bez podmínek a potřeby jakýchkoli zásluh. Prostě jen tak. Dar z lásky.

Daniel Kuc (Mozaika Plzeň)

neděle - 27. listopadu Iz 55,6-13

Bůh je úžasný ve svém odpuštění

Svévolník ať opustí svou cestu, muž propadlý ničemnostem svoje úmysly; nechť se vrátí k Hospodinu, slituje se nad ním, k Bohu našemu, vždyť odpouští mnoho. (Iz 55,7)
 
Dnes smíme s prorokem nahlédnout do Božího srdce. Vidíme to? Slyšíme? Bůh odpouští mnoho.
Ocitáme se ve všelijak komplikovaných vztazích a situacích. Opět jsme to možná nezvládli a stáli bychom o odpuštění. Dostane se nám ho? Nebo bylo opakovaně ublíženo nám a my nutně přemýšlíme o vhodnosti a míře odpuštění. Nechceme být přece naivní. Znáte ono „odpustit jistě, ale zapomenout?“ Petr se za nás všechny ptá: „Pane, kolikrát mám odpustit svému bratru, když proti mně zhřeší? Snad až sedmkrát?“ (Mt 18,21) Asi se shodneme, že odpustit není vůbec snadné. Natož sedmkrát. Nebo snad až sedmdesátkrát sedmkrát? „Jako Pán odpustil vám, odpouštějte i vy.“ (Kol 3,13) A On odpouští mnoho.
Odpuštění je totiž princip, na kterém stojí vztahy v Jeho Království. Je to princip Nové smlouvy, je to nový zákoník. „Bůh učinil to, co bylo zákonu nemožné pro lidskou slabost …“ (Ř 8,3) K nám znovu a znovu selhávajícím posílá svého Syna s odpuštěním. A z těch, kdo vděčně uvěří, vytváří nový svět. Svět, ve kterém hřích přinášel vinu, odcizení, zranění a smrt, je nahrazen světem, kde je hřích přikryt milostí, kde odpuštění přináší smíření, kde láska hojí zranění. „Kde je, smrti, tvé vítězství? Kde je, smrti, tvůj osten?“ (1 K 15,55) Smrt je pohlcena, Bůh zvítězil! Protože On odpouští mnoho. Nechme se strhnout Jeho milosrdenstvím. Nechme se nadchnout vášní pro Jeho nový svět. Vraťme se k Hospodinu v pokání a slituje se nad námi. A odpouštějme. Tak jako On. Vždyť On odpouští mnoho.

Daniel Kuc (Mozaika Plzeň)

pondělí - 28. listopadu Iz 56, 1-8

Zaslíbení pro zbožné cizince 
 
Těm z cizinců, kteří se připojili k Hospodinu, aby mu sloužili a z lásky k jeho jménu se stali jeho služebníky, praví: „Všechny, kdo dbají na to, aby neznesvěcovali den odpočinku, kdo se pevně drží mé smlouvy, přivedu na svou svatou horu a ve svém domě modlitby je oblažím radostí, jejich oběti zápalné a obětní hody dojdou na mém oltáři zalíbení. Můj dům se bude nazývat domem modlitby pro všechny národy.. (Iz 56, 6-7)

Tento oddíl je zaslíbením a povzbuzením pro lidi, kteří se přidali nebo teprve přidají k Božímu lidu a stanou se Hospodinovými vyznavači. Jak nám ukazuje třetí verš, ani lidé, kteří se vydali na cestu za Bohem, nejsou zbaveni různých pochybností a vnitřních zápasů. Pán Bůh sám vstupuje do jejich životů s ujištěním, že pokud se budou vytrvale držet na Jeho cestě, okusí Boží dobrotu. Tenisová hvězda Arthur Ashe zemřel na AIDS, kterým se nakazil při transfúzi krve během operace srdce. Ashe byl nejen skvělým sportovcem; byl mužem, který svým příkladným chováním jak na kurtu, tak mimo něj, mnohé inspiroval a povzbudil. Ashe mohl zahořknout a upadnout do sebelítosti kvůli své nemoci, ale zachoval si postoj vděčnosti. Vysvětloval: „Pokud bych se ptal proč já ohledně svých problémů, pak bych se musel také ptát proč já ohledně svých požehnání. Proč jsem vyhrál Wimbledon? Proč jsem se oženil s krásnou, obdarovanou ženou, proč mám krásné dítě?“
Můžeme přemýšlet nad Božím požehnáním a zároveň se ptát sami sebe: „Proč já?“ Pak může do našich pochybností a vnitřních zápasů proniknout světlo Boží přítomnosti. Bůh se odměňuje těm, kdo ho „dobrovolně“ následují. Jak popisují verše čtyři až sedm, takoví lidé sami dbají na Boží řády, sami si zvolili konat Boží vůli, sami se rozhodli připojit se k Bohu a slouží mu z lásky.

Pavel Novosad (předseda misijního odboru)

úterý - 29. listopadu Iz 57, 14-19

Svatý a Vyvýšený povzbuzuje ponížené 

Řekne: „Navršte, navršte násep, vyrovnejte cestu, odstraňte mému lidu překážky z cesty!“ Toto praví Vznešený a Vyvýšený, jehož přebývání je věčné, jehož jméno je Svatý: „Přebývám ve vyvýšenosti a svatosti, ale i s tím, jenž je zdeptaný a poníženého ducha, abych oživil ducha ponížených, abych oživil srdce zdeptaných.“ (Iz 57, 14-15)

Pán Bůh má zájem, aby z naší životní cesty byly odstraňovány překážky, které nám brání na cestě za Ním. Proto je důležité, abychom si my sami na cestě za Bohem nestavěli všelijaké překážky nebo si na sebe nebrali přítěž, která nás jen zpomaluje a ničemu neprospívá. Roku 1845 vyplula z Anglie Franklinova expedice s cílem nalézt severozápadní cestu Arktickým mořem. Stalo se však, že lodě uvízly v rozsáhlých ledových polích Arktidy. Lord Franklin po několika měsících zemřel. Zbytek posádky se rozhodl zachránit se v malých záchranných člunech. Nikdo však nepřežil. Jedna věc je na celém příběhu obzvlášť smutná. Dva důstojníci táhli více než 65 kilometrů po zrádném ledu obrovské sáně. Když záchranáři nalezli jejich zmrzlá těla, zjistili, že sáně byly naloženy stříbrným nádobím. Oba muži kvůli zbytečné zátěži nepotřebných věcí byli sami sobě příčinou smrti. Neneseme i my sebou v životě přítěž, kterou nepotřebujeme? Bůh je vznešený, ale přebývá i s všelijak „pozraňovanými“ lidmi. Bůh ví, jak nás některé životní okolnosti zválcovali, rozumí nám.
C.S.Lewis kdysi napsal: „…křesťané čelí na cestě životem mnoha úderům. Někteří lidé jsou otráveni špatnou výchovou, jiní jsou osedláni svými nepřirozenými tužbami anebo je den za dnem trápí pocit méněcennosti. Jestliže se to vztahuje na vás, tak si nezoufejte. Jste jedním z těch chudých, o kterých Ježíš řekl, že jim bude blaze. On ví, jak mizernou mašinu se snažíte řídit. Jednoho dne ji hodí na smetiště a dá vám novou. A pak nás možná všechny překvapíte - a sebe nejvíc - vždyť jste se učili řídit v hodně tvrdé škole.“ To je dobrá zpráva pro nás všechny, kdo musíme jet životem v „mizerné mašině.“

Pavel Novosad (předseda misijního odboru)

středa - 30. listopadu Iz 57, 20 - 58,5 

Svévolníci mají stálý vnitřní nepokoj

Svévolní budou jak vzedmuté moře, které se nemůže uklidnit, jehož vody vyvrhují špínu a kal. Nemají pokoj svévolníci, praví Bůh. (Iz 57, 20-21)

Jsou lidé, kteří si jdou životem podle svých cest a na ty Boží nedbají. Neodvratným důsledkem takového životního stylu je ztráta prožívání Boží blízkosti. Tato nevěrnost Pánu Bohu s sebou přináší zmatek a nepokoj. Francis Thompson napsal velmi působivou báseň, nazvanou „Nebeská štvanice“. Zachytil v ní několikaleté trápení svého života - období, kdy utíkal od Boha. Jednu dobu dokonce zatoužil být knězem, ale nepřipadal si na toto povolání dostatečně vyzbrojen. Pak se začal věnovat povolání svého otce - lékaře, ale opět nevydržel. Plný hněvu a hořkosti Thompson nakonec zanevřel i na Boha. V letech 1885 - 1888 žil v ulicích Londýna jako bezdomovec. Byl navíc závislý na opiu. Nakonec se několika jeho přátelům podařilo jej přivést zpět k Bohu, kterého odvrhl. Thompson prožil skutečné obrácení. Zmíněná báseň je jeho upřímným svědectvím. S jistou dávkou nadsázky Thompson 
říká, že stejně jako lovecký pes pronásleduje zajíce a neustále se ke své kořisti přibližuje, i Bůh touží po duších těch, kteří od něj utíkají. Nehledě na to, jak daleko jste před Bohem utekli, Bůh po vaší záchraně stále touží. Ve chvíli, kdy se vám zdá, že už jste mu unikli, zjistíte, že je vám „stále v patách“. Před Bohem se nedá utéct. Možná že i po tobě touží a „pronásleduje“ tě. Pokud ano, zastav se a přestaň utíkat. Nezáleží na tom, jak daleko jsme od Boha utekli; On je vzdálen jen na vzdálenost jedné modlitby.

Pavel Novosad (předseda misijního odboru)

čtvrtek - 1. prosince Iz 58, 6-10

Pravý půst je opustit zlo a konat dobro 

Zdalipak půst, který já si přeji, není toto: rozevřít okovy svévole, rozvázat jha, dát ujařmenému volnost, každé jho rozbít? Cožpak nemáš lámat svůj chléb hladovému, přijímat do domu utištěné, ty, kdo jsou bez přístřeší? Vidíš-li nahého, obléknout ho, nebýt netečný k vlastní krvi? (Iz 58, 6-7)

Když se postíme, je důležité správně pochopit, jaký půst se Pánu Bohu líbí. Půst totiž není jen „technická“ věc (vzdát se jídla), ale v širším a hlubším pochopení to znamená vzdát se někdy svých nároků, práv, pohodlí atd., abych pomohl druhým. Kazatel Vlastimil Pospíšil se kdysi sdílel s jednou ze svých životních zkušeností: „Bylo to brzy po druhé světové válce, vracel jsem se domů ze Cvikova od tety. Peníze mi stačily na cestu jen do Karlových Varů. Z Karlových Varů jsem musel jít 27 kilometrů domů pěšky. Asi čtyři kilometry za Karlovými Vary vyšel z jedné vesnice muž, na kterém jsem podle jeho zevnějšku poznal jeho chudobu. Teta mi dala kalhoty a onen člověk měl své kalhoty roztrhané. Cosi mi říkalo: „Dej mu ty kalhoty.“ Ale vzápětí mi cosi jiného říkalo: „Nedávej mu je.“ Asi kilometr cesty jsme šli spolu a já vedl v sobě tento zápas. Ptal jsem se ho, zda má hlad, on mi na to řekl, že ano. Ale já mu neměl co dát. Onen člověk si sedl na kámen, že je unavený. Na jedné autobusové zastávce, kam jsem došel pěšky, mi jedna paní dávala namazaný chléb, ale já ho odmítl s tím, že nemám hlad. Tu mi přišla z nebe myšlenka: „Vezmi ten chleba a zanes onomu hladovému muži.“ Ale to jsem se již styděl říci oné paní, aby mi ten chleba dala. Nejenom po cestě domů mne sužovala tato myšlenka, že jsem neposlechl hlas, který mě nabádal k dobrému skutku. Mnoho roků mne to trápilo.“

Pavel Novosad (předseda misijního odboru)


pátek - 2. prosince Iz 58, 11-14

Požehnání pravé zbožnosti 

Hospodin tě povede neustále, bude tě sytit i v krajinách vyprahlých, zdatnost dodá tvým kostem; budeš jako zahrada zavlažovaná, jako vodní zřídlo, jemuž se vody neztrácejí. (Iz 58,11)

Lidé, kteří pochopí Boží srdce a žijí tak, aby se Boží srdce mohlo radovat, okoušejí požehnání pravé zbožnosti. Takoví lidé prožívají Boží vedení ve svém životě, jsou svědky zázračného Božího zaopatření a okouší vnitřní duchovní svěžest a vitalitu. Bůh dokonce říká, že je nazvou těmi, jež zazdívají trhliny. Druzí lidé totiž na takovém člověku vidí, že si ho Bůh používá na svém díle. Margaret Nikolová pochází z rodiny jednoho bulharského kazatele. Její matka i otec byli pro svoji víru v šedesátých letech zavražděni komunisty. Margaret byla vynikající houslistkou a i přes mnohá protivenství získala kvalitní vzdělání. Byla slavná po celé Evropě a stala se koncertní sólistkou symfonického orchestru v Drážďanech. Kvůli své víře však byla vystavena fyzickému i duševnímu utrpení. Nakonec byla odsouzena k odnětí svobody s nástupem trestu ihned po ukončení koncertní sezóny. Bůh však měl jiné plány. V roce 1982 byla Margaret pozvána, aby hrála na velikonočním koncertu ve Vídni. Komunisté jí opakovaně odmítli udělit povolení, ale nakonec díky vnějšímu tlaku své rozhodnutí změnili. „Bůh byl rychlejší než oni,“ vzpomíná Margaret. Ve Vídni požádala o politický azyl a ten jí byl nabídnut pěti různými státy. Dnes je Margaret součástí rostoucí církve v Bulharsku a cestuje po celém světě.

Pavel Novosad (předseda misijního odboru)

sobota - 3. prosince Iz 59, 1-7

Proč Bůh neslyší na lidské volání 
 
Hle, Hospodinova ruka není krátká na spasení, jeho ucho není zalehlé, aby neslyšel. Jsou to právě vaše nepravosti, co vás odděluje od vašeho Boha, vaše hříchy zahalily jeho tvář před vámi, proto neslyší. (Iz 59, 1-2)

Když nám Bůh neodpovídá na naše modlitby, když se nám zdá, že je daleko a neslyší nás, pak je téměř jisté, že „problém“ není na Boží straně. Bůh může zasáhnout do jakékoliv situace a může vyslyšet jakoukoliv modlitbu. To člověk sám svými špatnými skutky, postoji i myšlením „staví“ mezi sebe a Boha zeď. Angličan Jonathan Gabay vydal zajímavou knihu, ve které shromáždil odpovědi mnoha slavných osobností na otázku: „Jaký je smysl lidského života.“ Jeden z nich, křesťanský duchovní, vydal doslova odzbrojující svědectví. Jako dítě se prý díval doma na černobílou zrnící televizi. Byl samozřejmě rád, že mají alespoň starý černobílý televizor, ale v hloubi srdce si přál, aby měli lepší obraz. Pak se rodiče dozvěděli, že je třeba k televizi připojit venkovní anténu. „A najednou,“ vzpomíná duchovní, „jsme zjistili, že náš televizor je schopný přenášet velmi jasný a pěkný obraz. Naše nadšení neznalo mezí.“ A pak uvedl toto přirovnání: „Život bez osobního vztahu s Bohem skrze Ježíše Krista je jako televize bez antény.“ Bez poznání Boha a Jeho záměrů zjevených v Bibli a v Ježíši Kristu můžeme mít my, omezení lidé s hříchem zatemnělou myslí, v nejlepším případě obraz Boha velmi rozostřený. Dokud se nepodíváme do Bible, ostřejší obraz Pána Ježíše neuvidíme.

Pavel Novosad (předseda misijního odboru)

neděle - 4. prosince Iz 59, 8-14

Bezradnost v bezbožné společnosti
 
Cestu pokoje neznají, není práva v jejich stopách. Dělají si křivolaké cesty, kdo se jimi ubírá, nepozná pokoj. Proto se vzdálilo od nás právo, nedosahuje k nám spravedlnost. Čekáme na světlo a je tma, na úsvit a chodíme v šeru. Ohmatáváme stěnu jako slepí, hmatáme jako ti, kdo nemají zrak. V poledne klopýtáme, jako když se stmívá, mezi zdravími jsme jako nemocní. (Iz 59, 8-10)

Kdo se „nezná“ k Bohu, nezná ani cestu pokoje pro svůj život. Takový člověk si určuje své vlastní cesty, ale pokoj Boží na nich nemá. V některých chvílích si může dokonce uvědomovat, že neví, co má dělat, a že okolnosti svého života nemá pod kontrolou. V jedné knize kdosi popisoval zážitek z jízdy taxíkem v New Yorku. Zdálo se, že řidič, který uměl trochu anglicky, se rozhodl předvést své dovednosti a odvahu ve zdolávání dopravních nástrah velkoměsta. Projížděl rušnými ulicemi, náhle zatáčel, tak tak že se nenaboural a se skřípěním brzd zastavoval u dopravních značek. Pasažér taxíku si byl jistý, že tato cesta skončí na hřbitově. Byl znechucený a bál se, protože situaci neměl pod kontrolou. Cítil, že je jeho život v nespolehlivých rukou. Tak nějak to může vypadat, když lidský život řídí naše vlastní já. Kde se lidé vzdálí od Boha, tam se od lidí vzdálí hodnoty pro Boha charakteristické - právo, spravedlnost, pokoj apod. Takovéto vzdálení se není dílem okamžiku, ale spíše postupné cesty, která ovšem někde má svůj počátek. Budova soudu v jednom městě v Ohiu stojí na velmi zvláštním místě. Dešťové kapky, které spadnou na severní část střechy, se dostanou do jezera Ontario a zátoky sv. Vavřince, zatímco dešťová voda stékající z jižní strany budovy se na své pouti dostane do řeky Mississippi a dále do Mexického zálivu. Stačí malý závan větru a osud kapek nacházejících se přesně nad hřebenem střechy je zpečetěn - vydají se na dlouhou cestu s dvěma různými cíli přes 3 tisíce kilometrů vzdálenými. I zdánlivé maličkosti rozhodují o směřování člověka na jeho životní cestě.

Pavel Novosad (předseda misijního odboru)

pondělí - 5. prosince Iz 60,11

Mesiášská doba přinese do temnoty světlo
 
Tvé brány budou neustále otevřené ...aby k tobě mohly přijít pronárody…své hradby budeš nazývat „spása" a své brány „chvála" (Iz 60,18)

Izajáš 60. kap. říká, že Hospodin je svému lidu světlem. Obsahem kapitoly je povzbuzení, potěšení, zaslíbení.
Toto Boží slovo je především pro Izrael, ale i pro církev Pána Ježíše. Izrael měl být misionářem pro pohany. Někteří lidé byli opravdu získáni pro Hospodina (Rachab, Rút, Urijáš Chetejský, králové v Babyloně). Ale z veliké většiny, kromě jednotlivců, to bylo naopak. Izrael nemiloval Hospodina a pohané ho získávali pro své modly a hříchy. Nežil ve světle. Hradby, to je obrazné vyjádření pro Boží zákon, pro Boží slovo, které mělo lid chránit před vlivem světa a hříchu. Brány jsou obrazem lásky v čistém srdci, které jedině může Boha skutečně chválit.
Měli bychom si uvědomit, že církev pána Ježíše v jakémkoliv společenství má mít hradby „spása" a brány „chvála". Právě tak každý jednotlivý sbor by měl mít tyto hradby a brány, nakonec i srdce každého křesťana. Někdy však jsou budovány zdi mezi skupinami věřících, které nemají nic společného se spásou. Naopak - podporují zaujatost. Spása je vlastně zpráva evangelia, je to Pán Ježíš, jehož jméno znamená: Hospodin je spása.
Každé kázání a usilování Božího lidu by mělo být ve znamení spasení v Pánu Ježíši. Jen to je bezpečná zeď a hradba. Jsme tady pro získání dalších lidí pro Pána? Kryti za hradbou Božího slova? To je první úkol božího lidu. Všichni znovuzrození lidé jsou bratřími a sestrami. Druhý úkol je láska ze srdce čistého, dobrého svědomí a boží víry ke všem znovuzrozeným. Jedině z čistého srdce vzniká opravdová chvála Boha. Máme ty brány chvály? Jestli to tak je, pak žádné lidské hradby neobstojí a brány nebudou do církve vpouštět bludy! Pak bude všechen boží lid jednotný právě v lásce k Pánu Ježíši. Přečtěme si k tomu (a nejen jednou) velekněžskou modlitbu Pána Ježíše z ev. Jana 17. kap. Potom se všichni můžeme těšit na nový Jeruzalém s jeho otevřenými branami z perel a hradbami z drahých kamenů. (Iz 3,21)

Eliška Rezlerová (Cvikov)

úterý - 6. prosince Iz 61 

Slavné poslání Mesiáše

Duch Panovníka Hospodina je nade mnou. Hospodin mě pomazal k tomu, abych nesl radostnou zvěst pokorným, poslal mě obvázat rány zkroušených srdcem, vyhlásit zajatcům svobodu a vězňům propuštění, vyhlásit léto Hospodinovy přízně, den pomsty našeho Boha, potěšit všechny truchlící. (Iz 61, 1-2)

Už prvními slovy pisatel této kapitoly naznačuje tu nejvyšší prioritu a zavazující dopad toho, co bude dál řečené. "Duch Panovníka Hospodina nade mnou.“ Co nebo kdo je nad námi, když otevíráme svá ústa k mluvení? Jak různé to mohou být motivy, od zlobných komentářů až po smělé predikce, které vzešly z mylných domněnek ! Někdy je to i s tím tzv. „dušováním se", ale většinou je to jen braní Božího jména nadarmo. Prorokovo úvodní prohlášení není ničím z tohoto. Jde o stvrzení závažnosti jeho sdělení, které bude následovat! Jde o to, aby jeho zpráva došla sluchu zajatců a vězňů svíraných strachem z pomsty hrozící hříšníkům (Iz.61.1). Žel, zajatci a vězni strachu se někdy stáváme i my, když se bezmyšlenkovitě radíme jen s naším tělem, našimi smysly, slepě přijímajíce pochybné záruky zlobných komentářů a smělých predikcí, kterými dnes média oplývají. Chrlí „zaručené" zprávy jedněch i druhých, tváříce se zcela věrohodně, a tak nám naše tělesné smysly hlásí, že se na nás řítí pohroma, před kterou není úniku. Snese se to na nás jako sopečný prach po výbuchu sopky a naše víra se tím ocitne v mlze dohadů, strachů a nejistoty!? Proto je zcela na místě to ujištění proroka, které je ve slovech „Duch Panovníka Hospodina nade mnou“. Pro ty pokorné je to radostná zvěst (Iz.61.1), pro ty zkroušené je to čas uzdravení, pro ty truchlící (verš 2) je to čas přízně Hospodinovy, a konečně (verš 3.) je to čas zapuzení ducha beznaděje. Na závěr zbývá dodat: ona radostná zvěst má kvalitu a potenciál věčné radosti (verš 7-8). „A budou mít věčnou radost“ a „uzavřu s nimi smlouvu věčnou“. Naopak strach, obcházející svět, má potenciál smrti! Jako magnet přitahuje železné piliny, tak smrt přitahuje hříšníka. Gravitací smrti je hřích. Pán Ježíš se za nás podrobil oné smrtelné přitažlivosti hříchu. Vzal na sebe naše hříchy a přemohl smrt! Bez tohoto vítězství nad hříchem by prorok neměl, co nabídnout. Jen slzy a pláč. Zj.5.4-6: „Velmi jsem plakal, že se nenašel nikdo, a hle, zvítězil Lev z Judy." Iz.61.10 naznačuje něco, co překonává všechny lidské představy! „Velmi se veselím z Hospodina a má duše jásá k chvále mého Boha." Proč ta závratná radost? Protože, jak verš 10 pokračuje, nazývá zde Pán svůj lid svou nevěstou: „Oděl mě rouchem spásy, zahalil mě pláštěm spravedlnosti jako ženicha s věncem ozdobným a jako nevěstu okrášlenou šperky." Bože, smiluj se nad každým, kdo navzdory Tvým slibům vězí ve vězení svých obav a strachů.

Ján Katušťák (Cvikov)
 
středa - 7. prosince Iz 62

Výzva k vytrvalému duchovnímu zápasu 

Na tvých hradbách, Jeruzaléme, jsem ustanovil strážce; po celý den a po celou noc ať nikdy nejsou zticha. Vy, kteří připomínáte Hospodina, nedopřávejte si klidu! Nedopřávejte mu klidu, dokud nepostaví Jeruzalém, dokud mu nevrátí v zemi chvalozpěv. (Iz 62,6-7)

• 1Kvůli Sijónu nebudu zticha, kvůli Jeruzalému si nedopřeji odpočinku, dokud jako záře nevzejde jeho spravedlnost, dokud jako pochodeň nevzplane jeho spása.
• 2Pronárody spatří tvoji spravedlnost a všichni králové tvou slávu. Nazvou tě novým jménem, jež určila Hospodinova ústa.
• 3Budeš nádhernou korunou v Hospodinově ruce a královským turbanem v dlaních svého Boha.
• 4Už nikdy o tobě neřeknou: „Opuštěná“. A nikdy o tvé zemi neřeknou: „Zpustošená“. Budou tě nazývat: „Oblíbená“ a tvou zemi: „Vdaná“, protože si tě Hospodin oblíbil a tvá země se vdala.
• 5Jako se mladík žení s pannou, tak se tví synové ožení s tebou. A jako se ženich veselí z nevěsty, tak se tvůj Bůh bude veselit z tebe.
• 6Na tvých hradbách, Jeruzaléme, jsem ustanovil strážce; po celý den a po celou noc ať nikdy nejsou zticha. Vy, kteří připomínáte Hospodina, nedopřávejte si klidu!
Jeruzaléme, město Páně,
soptí a rvou se o tebe,
tebe však chrání Boží dlaně,
uchoval si tě pro sebe.
Co bylo skvělých měst a zemí,
jež k výšinám se vzpínaly -
a co je nyní s nimi všemi?
Jen stopy v písku zůstaly...
Pro tebe nechci mlčet ale
a odpočívat v pohodě:
zruš, Pane, choutky neurvalé,
vždyť nic nenecháš náhodě!
To město s vrchem budoucnosti,
kde se tvá noha postaví,
ať střeží bohatí i prostí
bez reptání a únavy.
Ty sám jsi jeho velitelem,
a zrak tvůj plamen ohně je:
stavíš se nepřátelům čelem,
v tobě je všechna naděje.
Jeruzaléme, město Páně,
pod jeho péčí vzkvétej dál,
než snesou shůry jeho dlaně
ten nový, jejž sám zbudoval.

Ivana Kultová (Cvikov)

čtvrtek - 8. prosince Iz 64

Bůh soucítí s trápením svého lidu

Od věků se něco takového neslyšelo, k sluchu neproniklo, oko nespatřilo, že by jiný bůh, mimo tebe, učinil něco pro toho, kdo na něj čeká. (Iz 64,3)

Lid izraelský měl zkušenosti s živým Bohem, který se zjevoval jejich předkům - Abrahamovi, Izákovi, Jákobovi, Mojžíšovi. Nebyli to však jen tito jednotlivci, ale i všichni ostatní, kteří byli u toho, mohli zažít Boha, který jim udělal cestu přes moře a řeku Jordán v době, kdy se rozvodňoval, dával jim zvláštní chléb z nebe, chránil je, dopřával jim vítězství nad nepřáteli. Tento Bůh s nimi také uzavřel smlouvu a má určité morální nároky na jejich život. Od 5. verše prorok vyznává naprosté selhání vůči Božím nárokům. Vyznává, že to, že se jim daří mizerně, není náhoda, ale důsledek jejich špatného jednání, selhání, odpadnutí od tohoto jediného skutečného Boha.
Tomuto Bohu záleží na Jeho lidu, chce být dál s nimi ve vztahu, jak zde prorok vyznává: Hospodine, ty jsi náš otec (verš 7). Nás, kterých se týká nová smlouva, přivádí Pán Ježíš k Bohu jako k Otci. To, co brání našemu přístupu k Bohu, hřích, bere na sebe, nechá se trápit a umučit za naše selhání. Tím nám otevírá další úroveň vztahu, mohu přijít k Bohu svému Pánu úplně blízko. Když zhřeším nebo selžu, mohu mu to vyznat a poprosit o odpuštění. Nemusím k němu chodit s obětním zvířetem, ale s vědomím, že sám Pán Ježíš přinesl oběť za moji konkrétní vinu. K tomuto Bohu se hlásíme a s ním chodíme!

Jan Němec (Cvikov)

pátek - 9. prosince Izajáš 63,7-14

Jsou můj lid

Milosrdenství Hospodinovo budu připomínat, Hospodinovy chvályhodné činy, všechno, jak Hospodin nás odměňoval, velkou jeho dobrotu k izraelskému domu. On je odměňoval podle svého slitování, podle svého velikého milosrdenství. (Iz 63,7)

Je zajímavé, že si Bůh za svůj lid povolává národ, který je často tak neposlušný. I když se na svůj lid zlobí, nikdy na něj nezapomíná. Jeho milosrdenství je skutečně věčné! Nazývá se jejich otcem a povolává je, stejně jako nás. Milující otec se o své děti stará, pečuje o ně a vychovává je. Ten, kdo tak nečiní, není dobrým otcem. Náš Bůh je opravdu perfektním otcem, plným milosrdenství a slitování! Víte o tom, že nám věří, i když padáme? Pořád nám dává šanci znovu vstát, stejně jako Izraelcům! Vždyť nám daroval svého vlastního Syna, abychom nezemřeli, ale měli z Něj život věčný. On s námi počítá a povolává nás být Jeho světlem všude tam, kde právě jsme. Proto si máme Jeho lásku a Jeho veliké činy neustále připomínat! Nebojme se přijmout Jeho kvalitní otcovství, které nám nabízí. My jsme jeho lid a On náš vždy milující a věrný Bůh! Pokoj Vám.

Dalibor Tichý (Cvikov)

sobota - 10. prosince Iz 65,1-12

Odpověď bez volání, volání bez odpovědi

Dal jsem odpověď těm, kdo se neptali, dal jsem se nalézt těm, kdo mě nehledali. Řekl jsem: „Hle, tady jsem, jsem tady,“ pronárodu, který nevzýval mé jméno. Po celé dny vztahoval jsem ruce k lidu svéhlavému, k těm, kdo chodí po nedobré cestě, za vlastními úmysly. Je to lid, jenž neustále do očí mě dráždí: Obětují v zahradách, na cihlách kadidlo pálí. (Iz 65,1-3)

Tato slova určená Izraeli nás mohou oslovovat i dnes ve 21. století a může to být i něčí osobní příběh. Kolik z nás ve svém životě Boha hledalo. Ptali jsme se po smyslu života, uvědomovali si, že je něco vyššího nad námi atd, až nám Bůh dal odpověď na naše hledání. Třeba jsme „náhodou" někoho potkali, kdo nám zvěstoval. Někdo ani třeba nehledal, a stalo se mu to tak, jak je napsáno, že se mu Bůh ukázal skrze nějakou situaci nebo osobně sám. I takové příběhy existují. Tím ale života běh nekončí, musíme každý den hledat Boží tvář a vůli, protože nepřítel pokaždé kouká, kde by nás stáhnul za nohu, a nabízí lákadla plnými věrtely. Když se máme dobře, na Boha zapomínáme, nic nás netlačí. Možná verš 3. je někdy i o nás: obětujeme v zahradách - nakupujeme nové grily, ještě lepší než loni, lepší zahradní altán a teakový nábytek. Abychom na to vydělali, obětujeme čas, který bychom mohli prožít jinak, třeba s blízkými třeba u starého grilu, ale v obecenství, kterého, žel, příchodem různých moderních elektronických komunikátorů ubývá. Ale je pořád ještě rok milosti a můžeme něco změnit, jít proti proudu konzumu, sice třeba materiálně trochu skromnější, ale o vztahy a vztah s Otcem bohatší.

Ján Katušťák (Cvikov)

neděle - 11. prosince Iz 66,5-15

Bůh něžně potěšuje svůj lid

Toto praví Hospodin: „Hle, já k ní přivedu pokoj jako řeku a jako rozvodněný potok slávu pronárodů. Budete sát nošeni v náručí, hýčkáni na kolenou. Jako když někoho utěšuje matka, tak vás budu těšit. V Jeruzalémě dojdete potěšení.“ (Iz 66,12-13)

Verš 2: „Laskavě pohlédnu na toho, kdo je utištěný a na duchu ubitý, kdo se třese před mým slovem.“ Vidění prorokovo je o tom skutečném chrámu, ne o tom, který postavil Šalamoun. Byť jej postavil se vší nádherou, ani tak nemohl být domem Boha, jehož trůnem jsou nebesa (verš 1) a země je podnoží Jeho nohou! Přesto, nebo vlastně proto , se Šalamoun modlí -prosí při zasvěcení kamenného chrámu Hospodinu, aby ti pokorní, ti na duchu ubití (verš 2), ti kdo se třesou před Jeho slovem došli u Něho vyslyšení. Dokonce Šalamoun vyslovuje prosbu, aby ti pokorní došli vyslyšení i tehdy, když by se ocitli v cizině a modlili se obráceni čelem k Jeruzalému, a tak i ke chrámu! Jestliže ale Bůh nebydlí v kamenném obydlí, byť by bylo pozlacené, pak zbývá jediné řešení - že Bůh přihlíží u těch, kteří se modlí, k postoji pokory a bázně. Líbí se Mu, když člověk s vděkem a rozechvěním přijímá Jeho Slovo bez výhrad! Žalm 147.11: „Hospodin má zalíbení v těch, kdo se ho bojí, v těch, kdo čekají na jeho milosrdenství. " Odtud už je to jen krůček k novozákonnímu pojetí Božího chrámu. II.Kor.6.16-18: „Jaké spojení chrámu Božího s modlami? My jsme přece chrám Boha živého. Jak řekl Bůh: ‚Budu přebývat a procházet se mezi nimi, budu jejich Bohem a oni budou mým lidem, proto vyjděte z jejich středu a oddělte se‘, praví Hospodin, ‚ničeho nečistého se nedotýkejte a já vás přijmu a budu vám Otcem a vy budete mými syny a dcerami´, praví Hospodin zástupů.“ Bylo by zcela nevhodné přehlížet v těchto slovech varování před modlami a modlářstvím všeho druhu. Jsme přece svatý Boží chrám s touto vyhlídkou: „A budu vám Otcem a vy budete mými syny a dcerami, praví Hospodin zástupů." Iz .66 si dává záležet na vykreslení celého obrazu oněch skvělých vyhlídek těch, kteří se modlí s postojem pokory a bázně a přijímají Boží Slovo s vděkem, bázní a rozechvěním. Iz.66.10-13: „Radujte se s dcerou jeruzalémskou a jásejte nad ní všichni, kdo ji milujete! Veselte se s ní, veselte, všichni, kdo jste nad ní truchlívali. Budete sát do sytosti potěšení z jejích prsů, budete s rozkoší pít plnými doušky z prsů její slávy. Toto praví Hospodin: „Hle, já k ní přivedu pokoj jako řeku a jako rozvodněný potok slávu pronárodů. Budete sát nošeni v náručí, hýčkáni na kolenou. Jako když někoho utěšuje matka, tak vás budu těšit. Zbývá už jen dodat slovy apoštola z Ef.2.19-20: „Nejste již tedy cizinci a přistěhovalci, máte právo Božího lidu a patříte k Boží rodině. Jste stavbou, jejímž základem jsou apoštolové a proroci a úhelným kamenem sám Kristus Ježíš."

Ján Katušťák (Cvikov)

pondělí - 12. prosince Ž 55

Důvěřuj v Hospodina, On tě ochrání 

Na Hospodina slož svoji starost, postará se o tebe a nedopustí, aby se kdy spravedlivý zhroutil. (Ž 55,23) 
 
Takto formulovanou jednoduchou radu, kterou čteme v 55. žalmu, bychom mohli snadno považovat za samozřejmost. Z rozmluv s druhými lidmi se mi zdá, že po Bohu mnohdy požadujeme pouze jediné - Bože ochraň mě. Jako by snad bylo zřejmým Božím úkolem nás chránit, zvlášť pokud už v něj projevíme důvěru. A my se rádi chlácholíme slovy o Boží ochraně. V tomto textu nejde ovšem o laciné pořekadlo nebo pouhý slovní obrat používaný k povzbuzení věřících a k dodání sil v těžkých situacích. Opravdovou hloubku této myšlenky si uvědomuji až po zvážení těžkostí, ve kterých je vyřčeno toto přesvědčení. Čteme o zradě přítele. Představuji si někoho blízkého, kdo byl mezi námi, když jsme chválili Pána, chodil s námi s nadšením do Božího domu. A nyní se staví proti nám. V srdci nás může snadno dobíhat skličující obava, motáme se ve svých představách a neznáme cestu ven. Cítil(a) jsi se někdy jako David a nejraději bys odletěl(a) od všech starostí a tíživých myšlenek tam, kam zklamání a křivda nedosáhne, a nebo snad ani na ničem nezáleží? Ale jak hluboký zájem o náš život je v Božím srdci, když v této chvíli nabízí vykoupení naší duše ze všech jejích bojů. Věřím, že On sám si používá chvíle, kdy se v nás srdce svírá k tomu, aby je přeměnil a přesvědčil naši mysl, že každý den je třeba usilovat o změnu našeho charakteru na ten jeho. Ovšem výstižný je také popis Božích nepřátel jako těch, kteří se nechtějí změnit. Střezme se pýchy, která ovládá nepoddajné srdce a je nepřátelstvím vůči živému Bohu. Tento žalm je určen k poučení, rozmýšlejme tedy nad pravou důvěrou v Hospodina. Ať je také naším vyznáním: „Já budu volat k Bohu, vždyť On mne zachrání.”
 
Michal Jílek ml. (Sokolov)

úterý - 13. prosince Ž 56

V těžké situaci se osvědčuje naděje v Bohu 

Přichází den strachu, já však doufám v tebe. V Boha, jehož slovo chválím, v Boha doufám, nebojím se, co mi může udělat tělo? (Ž 56,4-5)

Pravděpodobný důvod k napsání tohoto žalmu byl ten, že se David ukrývá před Saulem na území zarputilých nepřátel izraelského lidu, u Pelištejců. Některými služebníky - dvořany byl David poznán,
a tak se ve strachu před králem Akíšem raději rozhoduje předstírat šílenství (1 S 21,10-15).
Jak mohou lidé škodit druhým? Mohou překrucovat, vymýšlet kdeco zlé (v.6), působit bolest, utrpení a dokonce i smrt. Žádný člověk však nemůže zabít naši duši a připravit nás o věčný život. 
„A nebojte se těch, kdo zabíjejí tělo, ale duši zabít nemohou; bojte se toho, který může duši i tělo zahubit v pekle.“ (Mt 10,28) Bázeň před Hospodinem, respekt a úctu před Bohem, který nás miluje. To potřebujeme prožívat. On nás chce zachránit, ne zničit. Zná i to naše nejniternější trápení. Jestliže se cítíš osamocen ve svých obavách a ztrácíš odvahu, protože se zdá, že ti nikdo nerozumí, vzpomeň si na Boha, který zná každý tvůj problém a se zájmem sleduje každou tvou slzu. Ježíš nám připomíná, jak velice nám Bůh rozumí a záleží mu na nás.
„U vás pak jsou spočteny i všechny vlasy na hlavě.“ (Mt 10:30)
Strach nás může úplně paralyzovat jak tělesně, tak i duchovně. Může být něco hrozivějšího, než být obklíčen spoustou nepřátel ze všech stran?
David si byl vědom toho, že Bůh je při něm, že je mu po boku. Obrací svou pozornost od ničemných lidí k Hospodinu a skládá v Něm svou naději, doufá v Něj, důvěřuje Mu. Pak se rozhoduje přinést Bohu oběť chvály, navzdory všem složitým okolnostem. Přidáme se dnes ke chválám našemu Pánu?

Antonín Srb (Sokolov)

středa - 14. prosince Ž 57

Vděčnost za Boží milosrdenství 

Panovníku, chci ti mezi lidmi vzdávat chválu, mezi národy ti budu zpívat žalmy; vždyť tvé milosrdenství až k nebi sahá, až do mraků tvoje věrnost. Povznes se až nad nebesa, Bože, a nad celou zemí ať je tvoje sláva! (Ž 57,10-12)

Tento žalm je inspirován situací, kdy se David ukrývá před Saulem v jeskyni (1 S 22-24). David již zažil mnoho nástrah, nepřátelského jednání a pronásledování. V této vypjaté situaci se jeho duše utíká k Bohu, do stínu Jeho křídel a dovolává se smilování (v.2). David měl mimořádnou příležitost pomstít se svému pronásledovateli Saulovi. Tento okamžik však odevzdává Bohu Nejvyššímu s touhou, aby On sám jeho zápas dokončil (v.3). Nevzal to tedy do svých rukou a nepomstil se. Naopak, očekával pomoc, záchranu, milosrdenství a věrnost od svého Boha (v.4). Boží dokonalá věrnost je něco, co my lidé ani nedokážeme pochopit. On nás miluje i přesto, že neustále upadáme do hříchu, a dodržuje všechny sliby, které nám dal, i když my je vůči němu neustále porušujeme. Někdy nás lidé mohou kritizovat a pomlouvat. Je to krutě bolestivé a zraňující. Místo abychom takovým lidem vmetli do tváře odvetná slova, mluvme o své bolesti s Bohem podobně jako David.
Davidova pokorná důvěra v Boha je ve značném kontrastu k troufalým pomluvám a povyšování se jeho nepřátel. Jeho nejlepší obrannou reakcí bylo ztišení před Bohem a vděčná chvála za Jeho milosrdenství. V dobách velkého trápení se neuzavírej do sebelítosti ani neplánuj pomstu, ale obrať se k Bohu, který je věrný a milosrdný. Pak budeš také i ty vděčně zpívat žalmy a vzdávat chválu Bohu, který tě miluje a rád dokončí také tvůj zápas.

Antonín Srb (Sokolov)

čtvrtek - 15. prosince Ž 60

Hořkost úpadku Božího lidu 

Zanevřels na nás, Bože, prolomils naše řady, stíhal nás hněv tvůj. Navrať se k nám! Zemí jsi otřásl, rozštěpil jsi ji; scel její trhliny, neboť se hroutí! Vlastnímu lidu dals okusit tvrdost, dals nám pít víno, až závrať nás jímá. (Ž 60,3-5)

Dnes tu máme žalm, který hovoří o událostech, které se odehrály v době Davidova kralování. Žalm souvisí s druhou knihou Samuelovou osmou kapitolou, ale zde nenacházíme zmínku o tom, že Davidovo vojsko narazilo na tvrdý odpor (v.1-7), a dokonce zakusilo dočasnou porážku (v.12-13).
Bůh potvrdil, že města Izraele jsou dosud jeho a že zná budoucnost každého národa (v.8-11). Když se zdá, že se svět vymyká Boží kontrole, pamatujme, že On dobře ví o každém národě i městě.
Jemu patří veškerá moc na nebi i na zemi.
David vypočítává nepřátelské národy, které obklopovaly Izrael. Moáb ležel na východě, Edóm na jihu, Pelištea na západě. V době vzniku žalmu bojoval David i proti Sýrii na severu. Byl doslova obklíčen nepřáteli, ale věřil, že mu Bůh dá vítězství. On odmítal čekat spásu od člověka, ale upínal svoji naději k Bohu (v.13-14). A tak čteme v druhé knize Samuelově nádherné vyjádření o Boží ochraně Davida. Hospodin Davida zachraňoval, ať šel kamkoliv (2 S 8,6b).
Stává se, že čím blíže jsme k Bohu, tím silněji na nás nepřítel dotírá. Když prožijeme nějakou svízel nebo i dílčí porážku, má nás to přivést blíže k našemu Pánu a Spasiteli, který je naším zachráncem.
Nevedeme svůj boj proti lidským nepřátelům, ale proti mocnostem, silám a všemu, co ovládá tento věk tmy, proti nadzemským duchům zla. Proto vezměte na sebe plnou Boží zbroj, abyste se mohli v den zlý postavit na odpor, všechno překonat a obstát (Ef 6,12-13)

Antonín Srb (Sokolov)

pátek - 16. prosince Ž 61

V Boží blízkosti je nejlépe 

Ty jsi moje útočiště a pevná věž proti nepříteli. Chci navěky pobývat v tvém stanu, utéci se do skrýše tvých křídel. (Ž 61,4-5)

Každý procházíme těžkostmi a trápením. Nevíme, co bude zítra nebo pozítří. I když žijeme v jedné z nejvyspělejších zemí na světě, stále přichází zkoušky a utrpení. Stále prožíváme svoje malé i velké starosti. Myslíme si, že v naší zemi se nic nepřihodí, a zanedlouho přemýšlíme, zda v nemocnici na nás nebo naše blízké zbude lůžko s kyslíkem. David procházel mnohem větším tělesným soužením. Když utíkal před pronásledovateli. Když ho nejbližší zrazovali. Když musel vydržet horko i mráz, když musel být schovaný u nepřítele - skrýval se před svojí rodinou. Ale věděl, kde hledat pomoc. Kde může najít bezpečí a útočiště, i kdyby se proti němu postavil celý svět. Utíkal se k Hospodinu a On ho vysvobodil. Vysvobodil ho ze spárů nepřátel, ze spárů vlastní rodiny, ze spárů hříchu. Prošel si těžkostmi a trápením. Poznal vlastní slabost i to, že svým svévolným jednáním dovede druhým jen škodit. Ale nakonec poznal milost, odpuštění, moc a slávu Hospodinovu. Utíkejme i my do Boží ochrany.

Petr Moses (Sokolov)

sobota - 17. prosince Ž 62,1-9

Důvěrné, tiché očekávání na Boha 

Jen v Bohu se ztiší duše má, od něho vzejde mi spása. Jen zmlkni před Bohem, duše má, vždyť on mi naději vlévá. (Ž 62,2 a 6)

Ve ztišení je spása mé duše. Bůh poskytuje nadpřirozený pokoj a má moc utišit mou zneklidněnou i zarmoucenou duši. Někdy můžu prožívat, jak je má duše plná různých starostí a nevyplněných úkolů tak, že už se tam nic dalšího nevejde. Otevřu Bibli, čtu a po nějakém čase si uvědomím, že nevím, o čem jsem četl. Nutně potřebuji uprázdnit svou duši od starostí a úkolů, aby mi tam Bůh mohl vložit to jeho, co má pro mě připraveno.
Najednou vím, že potřebuji, aby se má duše ztišila před Bohem, aby ztichly všechny mé starosti a úkoly, které na mě křičí z mé duše a zaměstnávají moji mysl.
Tedˇ je ten čas očekávání na Boha, ve ztišení přichází Bůh, ten spravedlivý soudce.
Přichází, aby naplnil pokojem mou duši a tiše promlouval k mému srdci.
Mé srdce, mé nitro, bylo stvořeno mým Stvořitelem tak, aby bylo schopno přijímat Boha, mého Pána, a Jeho dary, Jeho lásku, pokoj, radost i napomínání a výchovu a vše, co potřebuji, abych byl připraven jednou vejít do věčného obecenství se svým Pánem a Spasitelem.
Jednou vše padne, vše se zhroutí. Systémy stvořené člověkem nemohou přetrvat, nemohou obstát.
Ale o našem Bohu písmo svědčí, že On je naše skála nepohnutelná, hrad nedobytný, Bůh věčný na věky věků.
Lide, v každý čas v něho doufej, vylévej před ním své srdce! Bůh je naše útočiště (Ž 62,9.)

Miroslav Krt (Sokolov)

neděle - 18. prosince Ž 62,10-13

Nespoléhej na majetek! 

Neslibujte si nic od útisku, nedejte se šálit tím, že něco uchvátíte, k jmění, byť i přibývalo, neupněte srdce. (Ž 62,11)

Čím je pro nás majetek? Čím je pro nás jmění? Zajištěním do budoucna? Jistotou, že když přijdou horší časy, budeme si moci koupit lepší osud? Vysokým stavem konta zajistíme rodinu? Někdo získá majetek neprávem. Útiskem, podvodem, lhaním. Svou odměnu dostal už při získávání toho majetku. Zatvrdil svoje srdce, aby neslyšelo Boží hlas. Jiný pracoval, namáhal se, našetřil si. Pro jistotu. Ale i on mohl zatvrdit své srdce a stejně jako tomu prvnímu se mu bohem stal majetek. Hodnotí lidi podle auta, domu, podle výplaty, úspěchu, podle toho jak vypadají. Zapomene i na rodinu, blízké, kvůli kterým se původně namáhal. David nás varuje: co vidíš navenek, je jen lživé zdání. Zítra vše zmizí. Bohu patří moc - ne tobě, ne tvým penězům. Milosrdenství vychází od Boha - ne z tvé peněženky. Bůh si vyžádá účet - tvého srdce, ne bankovního konta. Odhoďme brýle mámení, mamonu, poprosme Pána Ježíše, ať vidíme sebe i druhé, jejich potřeby, Božím soucitným zrakem. Bůh nepotřebuje naše peněženky. Bůh touží po našich srdcích.

Petr Moses (Sokolov) 

pondělí - 19. prosince L 1,1-14

Bůh vyslyšel Zachariášovu prosbu

Anděl mu řekl: „Neboj se, Zachariáši, neboť tvá prosba byla vyslyšena; tvá manželka Alžběta ti porodí syna a dáš mu jméno Jan. Budeš mít radost a veselí a mnozí se budou radovat z jeho narození.“ (L 1,13-14)

Děkujeme ti za to, laskavý Bože, že slyšíš naše upřímné prosby a vidíš, co nám v životě schází a po čem touží naše srdce. Skláníš se k nám a přicházíš jako dárce nového života. Pomoz nám věřit ve tvou dobrotu k nám. Požehnej nám, abychom ti dokázali důvěřovat uprostřed našich nesplněných přání. Otevíráme ti svá srdce a toužíme v rozhovoru s tebou hledat, po čem by naše srdce měla skutečně toužit. Věříme, že ti na nás záleží. Pomoz nám v prvé řadě toužit po tom žít podle tvé vůle a tvého přání. Pomáhej nám nechat si měnit srdce. Děkujeme ti za příklad Zachariáše a Alžběty. Chválíme tě za to, že jsi vyslyšel Zachariášovu a Alžbětinu prosbu. Dal jsi jim potomka, po kterém toužili. I my prožíváme radost nad narozením jejich syna. Přestože celý život čekali na tvé požehnání, nezahořkli, nevzdali to, neztratili naději, ale dál věrně žili spravedlivý život a dodržovali tvá přikázání. Dobrý Bože, prosíme o tvého Ducha, abychom ti byli podobně věrní. Amen.

Martin Stepanenko (Cheb 2)

úterý - 20. prosince L 1,15-25

Poslání Jana Křtitele

Bude veliký před Pánem, víno a opojný nápoj nebude pít, už od mateřského klína bude naplněn Duchem svatým. A mnohé ze synů izraelských obrátí k Pánu, jejich Bohu; sám půjde před ním v duchu a moci Eliášově, aby obrátil srdce otců k synům a vzpurné k moudrosti spravedlivých a připravil Pánu lid pohotový. (L 1,15-17)

Dobrý Bože, ve své nekonečné laskavosti jsi připravil cestu pro svého Syna, aby on mohl později připravit cestu pro nás. Můžeme tě znát a přistupovat k tobě díky jeho oběti a slávě jeho vzkříšení. Chválíme tě, Bože, a děkujeme ti za tvou moudrost. Tvůj služebník Jan obracel srdce svých souvěrců zpět k tobě. I nás jsi se dotkl podobným způsobem, když jsi nám do života poslal své služebníky, kteří nám pomohli obrátit naše životy směrem k tobě. Děkujeme ti za ně. Děkujeme za naše bratry a sestry, kteří se za nás věrně modlili a trpělivě nám pomáhali udělat první nejisté kroky víry. Děkujeme ti za jejich lásku k nám. V jejich péči a zájmu jsme rozpoznali tvé volání a pozvání k novému životu. Prosíme tě, Bože, o požehnání a zmocnění pro podobnou službu našim bližním. Jako kdysi nám někdo pomohl přijít k tobě, nyní prosíme, abychom i my mohli být nástroji pro obrácení srdcí našich blízkých. Amen.

Martin Stepanenko (Cheb 2)

středa - 21. prosince L 1,26-33 

Marie zahrnutá Boží milostí

Přistoupil k ní a řekl: „Buď zdráva, milostí zahrnutá, Pán s tebou.“ (L 1,28)

Věčný Bože, tvé království k nám nepřichází silou lidských vládců a mocnářů. Ve tvém plánu je místo pro slabé a přehlížené tohoto světa. Vyznáváme, Pane, že církev v historii přispěla k nerovnému nespravedlivému vnímání lidí, a prosíme za odpuštění za minulá přestoupení. Prosíme o odvahu ve všech lidech vidět sobě rovné. Nevíme, proč sis vybral právě mladou dívku Marii, aby se stala matkou tvého Syna. Víme ale, že tvá milost sahá ke všem lidem. Tvůj Syn se narodil jako jeden z nás, narodil se mladé ženě, kterou jsi zahrnul svou milostí. Ženě, která si stejně jako my nezaslouží tvou lásku, péči a důvěru. A přesto sis ji vybral, zahrnul jsi ji svou nikdy nekončící milostí. Rozhodl jsi, že se stane součástí tvého plánu spásy pro všechny lidi. Proto prosíme, abychom ani my nikým nepohrdali, protože ty nikým nepohrdáš a nikoho nepřehlížíš. Pomoz nám, Pane, abychom viděli všechny lidi jako sobě rovné. Amen.

Martin Stepanenko (Cheb 2)

čtvrtek - 22. prosince L 1,34-38

Ježíš počat z Ducha svatého

Anděl jí odpověděl: „Sestoupí na tebe Duch svatý a moc Nejvyššího tě zastíní; proto i tvé dítě bude svaté a bude nazváno Syn Boží.“ (L 1,35)

Všemohoucí Bože, stvořiteli nebe i země, v celém stvoření se nic nevyrovná tvé moci a slávě. Kvůli naší svévoli a nepoddajnosti by pro nás nebylo možné k tobě přijít. Ale ty sám jsi pro nás připravil cestu, která nás dovede do tvé náruče. Ve své nekonečné lásce k nám jsi poslal Ducha svatého k Marii, aby se z ní narodil Boží Syn, náš Pán a Spasitel. Děkujeme ti za dar nového života, do kterého se skrze tvého Syna můžeme narodit. Pomoz nám umírat starému člověku a narodit se nově z tvého Ducha. Pomoz nám přijmout dar Ducha svatého. Ať i na nás sestoupí. Svěřujeme své životy i životy našich bližních do tvých rukou a spoléháme na tvé vedení. Amen.

Martin Stepanenko (Cheb 2)

pátek - 23. prosince L 1,39-45

Blahoslavená věřící

A blahoslavená, která uvěřila, že se splní to, co jí bylo řečeno od Pána. (L 1,45)

Marie Nebeský Otče, Písmo o Marii mluví jako o blahoslavené, protože uvěřila tvým slovům. Věříme, že pouze pokud se necháme vést tvým Duchem, můžeme dojít věčné blaženosti. Jedině pokud svá srdce odevzdáme do tvé ruky, naše životy začnou dávat smysl. Prosíme, Pane, o pevnou víru ve tvou dobrotu, abychom vlastní hodnotu čerpali z toho, co o nás říkáš ty, a ne ze slov nikoho jiného. Vyznáváme, že pokušení zaposlouchat se do jiných hlasů je často nad naše síly. Děkujeme za milost, kterou k nám chováš. Věříme, že k tobě můžeme v Kristu přijít v naší nedokonalosti, a dokonce pochybnostech. Prosíme o odpuštění a přijetí. Pomáhej nám zůstat pevnými ve víře. Kde my jsme slabí, ať se rozmnoží tvoje láska. Amen.

Martin Stepanenko (Cheb 2)

sobota - 24. prosince L 1,46-53

Bůh pokorným dává milost

Prokázal sílu svým ramenem, rozptýlil ty, kdo v srdci smýšlejí pyšně; vladaře svrhl z trůnu a ponížené povýšil, hladové nasytil dobrými věcmi a bohaté poslal pryč s prázdnou.“ (L 1,51-53)

Spravedlivý Bože, dnešní slovo nás vybízí k chvále tvé síly a moci. Jsi veliký Bůh, který vládne nad celým světem i nad naším životem. I proto se před tebou chceme dnešního dne poklonit a dát ti své životy. Čtení z Lukášova evangelia popisuje velkou změnu, která přichází s narozením tvého Syna, našeho Pána Ježíše Krista. Tvá mocná paže se zvedá proti těm, kteří se ve své pýše nepodrobují tvé vládě a sami si přejí ovládat své životy, a dokonce touží po ovládnutí životů druhých. Prosíme tě, otevři naše srdce a zkoumej je. Zkoumej nás a dej nám poznat, co se v našich srdcích zdráhá před tebou ponížit. Prosíme tě, odstraň z našich životů, co v nich přebývá. Milosrdný Bože, jsi štědrý a bohatý. Věříme, že víš, co nám schází a čeho se nám nedostává. Prosíme tě, nasyť i nás dobrými věcmi. Amen.

Martin Stepanenko (Cheb 2)

neděle - 25. prosince L 1,54-66

Ježíš je naplněním Božích slibů Abrahamovi 

Ujal se svého služebníka Izraele, pamětliv svého milosrdenství, jež slíbil našim otcům, Abrahamovi a jeho potomkům navěky. (L 1,54-55)

Hospodine, Bože náš, ty jsi pravdivý a věrný. I v nejisté a proměnlivé době, jako je ta naše, věříme, že ty jsi pevný a neměnný ve své lásce k člověku. Na tvá slova a sliby se můžeme vždy spolehnout. Spolu se všemi dalšími ve tvém lidu se dnes radujeme a připomínáme si narození našeho Pána a spasitele, Ježíše Krista. V něm jsi k nám přišel až na dotek a začal novou kapitolu v dějinách světa. On je počátek i konec. Na něj se spoléháme a jemu i dnes odevzdáváme své životy. Vyznáváme, že si nezasloužíme přijmout tvé láskyplné pozvání. O to víc tě, Bože, chválíme za dar tvého Syna a dar nového života v jeho jménu. On je naplnění slibu o lidu, kterého bude jako hvězd na obloze. Dobrý Bože, přijmi naši chválu a dík za to, že jsi až doposud vedl svůj lid. Věříme, že budeš s námi i nadále. Dej nám své požehnání. Amen.

Martin Stepanenko (Cheb 2)

pondělí - 26. prosince L 1,67-75

Zachariáš prorocky vidí Spasitele 

Jeho otec Zachariáš byl naplněn Duchem svatým a takto prorocky mluvil: „Pochválen buď Hospodin, Bůh Izraele, protože navštívil a vykoupil svůj lid a vzbudil nám mocného spasitele z rodu Davida, svého služebníka.“ (L 1,67-69) 

Je velice povzbudivé jak Zachariáš, hned když se mu vrátí řeč (L 1,64), chválí Boha. Nezmiňuje Jana hned, když začíná mluvit, ale mluví o něčem mnohem větším a dlouho očekávaném (L 1,68). I když jsem přesvědčen, že musel být velice šťastný z narození prvorozeného syna, Zachariáš mluvil (prorokoval) o příchodu Spasitele, o kterém se píše ve Starém zákoně. Když Zachariáš mluvil o tom, že Bůh navštívil svůj lid, je úžasné si uvědomit, že příchod Spasitele znamená sestoupení samotného Boha na zem. Již ne prorok, ne anděl, ale sám Bůh sestupuje, aby zachránil lid. Ze slov Zachariáše je zřejmé, že je Bohem oslovený a Duchem svatým vedený, plný radosti z naplnění zaslíbení, které Bůh dal a na které celý Izrael čeká. V další kapitole Lukášova evangelia čteme, že se narodil Spasitel, Ježíš Nazaretský. Bůh naplnil svá slova a sestoupil na zem v lidském těle se jménem Ježíš.
Pán Ježíš nezemřel, žije dál. Přemohl smrt, byl vzkříšen. Proto i dnes můžeme být svědky toho, jak Pán Ježíš „sestupuje na zem“ (nemyslím druhý příchod Pána Ježíše). Jak přichází ke každému, kdo o Něj stojí. Známe mnohá svědectví o Boží milosti, prozřetelnosti a lásce. Je až neuvěřitelné, že každý z nás můžeme pozvat Ježíše k sobě domů, do svého života, a mít s ním osobní vztah. Je to úžasná milost, které se nám v naší přirozené hříšnosti dostává. 
Máme Ježíše, Spasitele, máme východisko. Pána Ježíše, který nikdy nespí, který naslouchá a je připraven vždy tu být pro nás. Jsme i my připraveni být tu pro Něj? Jsme rozhodnuti jít po cestě, kterou nám Pán Ježíš ukazuje, nebo stále trváme na svém a nechceme se poddat tomu, který se za nás obětoval? Pojďme se ztišit, zastavit v naší uspěchané době a vzdát chválu Bohu za to, že naplnil, co slíbil, že nám dal Pána Ježíše. A nezapomínejme být Pánu vděčni za vše dobré v našich životech. Janovo narození bylo součástí velkého plánu, proto i naše požehnání může být součástí velkého plánu našeho Boha.

Jiří Görg (Litoměřice)

úterý - 27. prosince L 1,76-80

Pravá spása je v odpuštění hříchů

A ty, synu, budeš nazván prorokem Nejvyššího, neboť půjdeš před Pánem, abys mu připravil cestu a dal jeho lidu poznat spásu v odpuštění hříchů. (L 1,76-77)
 
Tyto verše jsou zaznamenány jako chvalozpěv Zachariáše - otce Jana Křtitele. Zachariáš chválí Boha za jeho veliké činy a prorokuje, že z Jana udělá Bůh svého služebníka. Ten bude mít důležitý úkol - půjde před Pánem, aby mu připravil cestu. 
Možná vás také napadne otázka: Cožpak Ježíš, Bůh v lidské podobě, Syn Boží, potřebuje připravit cestu? 
Ta příprava nebyla nutná pro Ježíše, ale pro tehdejší lid Izraele. Šlo o to, aby vůbec byli schopni přijmout Ježíše jako Mesiáše. Jan zvaný Křtitel byl poslán, aby tento příchod předpověděl. Židé v té době očekávali spásu ze skutků, na základě dodržování ustanovení Zákona, přijatého od Mojžíše. Příchodem Ježíše nastupuje nový věk, Bůh chce uzavřít s lidmi Novou smlouvu, která nebude založena na liteře Zákona, ale milosti odpuštění skrze Kristovu oběť. To je význam slov „dal jeho lidu poznat spásu v odpuštění hříchů“. Jan křtil lidi křtem na odpuštění hříchů - proto má přídomek Křtitel (jen na okraj si připomeňme, že Janův křest je jiný, než křest ustanovený na konci Matoušova evangelia).
Z dnešních veršů je zřetelně vidět, jak na nás Bohu záleží. Ještě před příchodem zaslíbeného Mesiáše poslal Jana, aby lid Izraele na jeho příchod připravil. Záleželo mu na tom, aby co nejjasněji dal na vědomí, že přichází Mesiáš, aby nás zachránil svou zástupnou a jedinou dokonalou obětí na kříži. A skrze Ježíšovu oběť můžeme i my přijmout odpuštění hříchů a spásu.

Ondřej Tolman (Litoměřice)

středa - 28. prosince L 2,1-7

Boží Syn položený do jeslí v chlévě

Když tam byli, naplnily se dny a přišla její hodina. I porodila svého prvorozeného syna, zavinula jej do plenek a položila do jeslí, protože se pro ně nenašlo místo pod střechou. (L 2,6-7)

Ani v dnešní době není úplně obvyklé, aby žena v pokročilém stavu těhotenství cestov
ala na velkou vzdálenost. Marie s Josefem se však nevydali do Betléma kvůli svému cestovatelskému koníčku nebo kvůli nějaké židovské tradici, ale kvůli sčítání lidu. To nařídil císař Augustus, který svými vojsky okupoval židovské území. Jak čteme v L 2,3: „Všichni se šli dát zapsat, každý do svého města.“ Musela to být pro židovské prosté lidi těžká doba. 
Z těchto veršů můžeme čerpat velké povzbuzení. Bůh má vše ve svých rukou. Cesta to musela být náročná pro každého, ale obzvlášť pro těhotné či maminky s malými dětmi. Když Marie s Josefem do Betléma dorazili, nikde nebylo místo pro pocestné, natož pro budoucí maminku. Přesto Bůh zařídil, aby se Pán Ježíš narodil do „pohodlí“. Přesně určil místo, kde to bude a kde ho potom najdou pastýři. Pán Ježíš se narodil na místě, kde by si to většina z nás jen těžko dokázala představit. 
V dnešní době zažíváme mnoho událostí, které nám mohou zdánlivě připadat, že jsou mimo Boží dotyk. Událostí, které nám dokonce mohou připadat, jako kdyby Bůh byl někde daleko od nás, nebo jako kdyby snad měl něco jiného na práci. Ale není tomu tak! Pokud pevně věříme Bohu a přijali jsme smírčí oběť Pána Ježíše, potom se můžeme stoprocentně spolehnout na to, že Bůh má svůj plán. Má přesný harmonogram událostí, které jsou k našemu prospěchu, i když v daný okamžik se to tak nezdá. 
Jen nepolevujme v těžkých dobách pocitům zmaru nebo depresím. Nenechme se spoutat okovy toho Zlého, který je vytrvalý a snaží se nás od Boha odtrhnout. Stále přicházejme k Pánu a věřme, neustále se modleme, děkujme a prosme. Ať je v našich životech situace jakkoliv složitá a zdánlivě bezvýchodná, mysleme na to, že máme Spasitele, máme Boží slovo a Ducha svatého. Tak, jako Bůh ochránil Marii a Josefa při narození Pána Ježíše, ten samý Bůh chce ochraňovat každého z nás.

Jiří Görg (Litoměřice)

čtvrtek - 29. prosince L 2,8-14

Dobrá zpráva pro celé lidstvo

Anděl jim řekl: „Nebojte se. Hle, zvěstuji vám dobrou zprávu o veliké radosti, která bude pro všechen lid, že se vám dnes narodil Zachránce, který je Kristus Pán, v městě Davidově. (L 2,10-11; ČSP)

Jedná se o DOBROU ZPRÁVU. Jsme zahlceni nejrůznějšími zprávami a drtivá většina z nich je špatných. Katastrofy, úmrtí, vraždy, krádeže, korupce, války, násilí… Záplava negativních zpráv a novinek o neštěstích na nás má destruktivní vliv. Dokonce i novináři si to uvědomují a občas se snaží jít proti proudu. Jedny noviny se pokusily udělat vydání, které by alespoň jeden den bylo bez negativních zpráv - nepodařilo se jim to. Vánoční zvěst o Ježíši Kristu je dobrá zpráva.
Ta dobrá zpráva platí pro VŠECHNY LIDI. Mnoho věcí na tomto světě má své omezení pro určitou skupinu lidí. Výhodu získáte, jen když patříte mezi vyvolené. Režijní jízdenku na dráhu mají jen zaměstnanci Českých drah. Stravenky mají jen zaměstnanci daného podniku. Nákup stavebnin za snížené ceny mají jen zaměstnanci firmy. Hypotéku na byt nebo dům získáte jen tehdy, pokud patříte do skupiny lidí, která má dobré příjmy. Výhodný tarif na volání získáte, jen když podepíšete smlouvu na dva roky…
Dobrá zpráva, o které mluví anděl, není jen pro určitou privilegovanou skupinu. Není dokonce ani jen pro křesťany. Tušili jste to? Někdo si myslí, že Bible, Bůh a všechny ty věci okolo jsou jen pro vyvolené, pro ty, kdo mají víru, kdo jsou křesťany nebo chodí do kostela… Ne, díky andělům víme bezpečně, že vánoční zvěst o Ježíši Kristu platí pro všechny lidi.
Obsahem té zprávy je narození ZACHRÁNCE. Lidé byli Bohem stvořeni ke krásným a dobrým věcem, láskyplným vztahům a radosti ze života. Postupně ale každý zaneseme svůj život harampádím jako závist, lenost, žárlivost, lež, pýcha, sobectví… Naroste hradba mezi člověkem a Bohem, takže nakonec svého Tvůrce nevidíme, neslyšíme ho, jsme od něj odděleni zdí hříchu. Tuto hradbu nikdo z lidí nedokáže zbořit, proto potřebujeme, aby nás někdo zachránil.
Ježíš svou poslušností šel správnou cestou, jak se to žádnému člověku před ním nepodařilo. Když zemřel, nebylo to za jeho hříchy a provinění, ale za naše. Zaplatil cenu za nás. Vzal na sebe trest, který jsme měli nést my. Stal se naším Zachráncem.
Vánoční dobrá zpráva pro tebe zní: Abys byl zachráněn od hříchu, není třeba žádných složitých příprav nebo úkonů. Stačí jediné: chtít změnit svůj život a o tuto změnu Boha požádat.

Jarek Pleva (Litoměřice)

pátek - 30. prosince L 2,15-20

Pastýři spěšně se šli poklonit zvěstovanému Mesiáši

A stalo se, že jakmile od nich andělé odešli do nebe, začali si pastýři mezi sebou říkat: „Pojďme tedy až do Betléma a podívejme se na to, co se tam stalo, co nám Pán oznámil.“ Pospíšili si tam a nalezli Marii i Josefa a děťátko, které leželo v jeslích. (L 2,15-16)

Pastýři hlídají ovce a najednou jsou konfrontováni se zprávou, co se událo. Z jejich následné diskuse je vidět, že nepochybovali, že vzkaz, který dostali, je od Boha. Okamžitě spěchají, aby viděli, co se tam stalo, „co jim Pán oznámil“.
Pastýřům nebylo přímo řečeno, aby šli do Betléma. Andělé jim jen řekli, co bude znamením, že se narodil Spasitel - co uvidí, pokud půjdou do Betléma. Nevíme, jaká byla víra pastýřů. Nevíme, jaké bylo jejich očekávání Mesiáše, pokud na něj vůbec čekali. Ještě večer před sebou měli obyčejnou noc, která se však záhy stala nocí neobyčejnou. U zprávy, kterou obdrželi, si byli jisti, že jim nebyla řečena náhodou. Měla v jejich srdcích vybudit akci. Touhu jít a na vlastní oči spatřit Mesiáše.
Pastýři si ověřují, co jim řekli andělé, a vyprávějí lidem v Betlémě, čeho byli svědky. Jejich zprávy byly podnětem k přemýšlení i pro Marii a potvrzením toho, co slyšela před měsíci. Bůh svá zaslíbení připomíná a potvrzuje. O pastýřích se ve svém evangeliu zmiňuje jen Lukáš a později už se o nich nepíše. Přesto však zůstávají jedněmi z nejznámějších postav Bible. Jsou postavami, o kterých slyšeli i nevěřící lidé. Proč? Vždyť ve srovnání s různými velikány toho „tolik neudělali“. Dost možná ani na konci svých životů netušili, jak moc se o jejich cestě do Betléma bude mluvit i za 2000 let. Jejich další život neznáme, možná se v jejich životech už moc zajímavého nestalo. Možná se nedožili Ježíšova působení, možná ano. Možná se stali jeho učedníky. Nevíme…
Víme, že když jim Bůh něco ukázal, reagovali na to. Nenechali to být. Z jejich reakce si můžeme odnést dvojí - bezprostřední odezva na to, co jim Bůh ukázal, a to, že si to později nenechali pro sebe. Dnes nás Bůh nebude volat do Betléma. Možná nám bude ukazovat potřeby lidí okolo nás, věci, které my můžeme změnit, nebo známe někoho, kdo je může změnit. Možná nás Bůh pošle za lidmi, kteří o Něm potřebují slyšet. Věci, které nám Bůh odhaluje, příležitosti, které před nás staví, nám dává z určitého důvodu. Možná se o následcích našeho jednání nikdy nedozvíme, možná se nám budou zdát bezvýznamné a možná takové i budou. Pravdou ale je, že Bůh nám ty podněty nedává náhodou. Budeme reagovat?

Matouš Pechman (Litoměřice)

sobota - 31. prosince L 2,21-40

Simeon prorocky vidí spásu pro všechny národy

Neboť mé oči viděly tvé spasení, které jsi připravil přede všemi národy. (L 2,30-31)
 
Jediná zmínka o Simeonovi a Anně je na tomto místě v Lukášově evangeliu, takže toho o nich nevíme nic víc, než je zde zmíněno. Simeon byl před Bohem spravedlivý a zbožný, očekával příchod Mesiáše. Byl veden Božím Duchem, a z toho je zřejmé, že měl s Bohem vztah, který nebyl jen zákonický. Měl hloubku. Duch svatý byl s ním a promlouval k němu. Ujistil ho, že uvidí Mesiáše dřív, než zemře. 
Když byl Ježíš ještě jako nemluvně přinesen poprvé do Jeruzaléma, je Simeon opět veden Duchem svatým. Tak se naplní slovo, které mu bylo zjeveno. Simeon v chrámě vidí malého Ježíše a ví, opět veden Duchem svatým, že je to zaslíbený Mesiáš. Vezme ho do rukou a chválí Boha. „Nyní propouštíš v pokoji svého služebníka, Pane, podle svého slova, neboť mé oči viděly tvé spasení, které jsi připravil přede všemi národy - světlo, jež bude zjevením pohanům, slávu pro tvůj lid Izrael.“ Simeon věděl, že v rukách drží Spasitele národů, a to jak židů, tak pohanů. 
O Anně toho víme ještě méně. Byla prorokyně, již dlouhá léta vdova, která žila v chrámu a neustále sloužila Bohu. Když spatřila Ježíše, také hned věděla, že je to Mesiáš. Chválila Boha a všem, kteří očekávali příchod Mesiáše, o něm vyprávěla. 
Tento příběh nám potvrzuje, že Bůh plní svá zaslíbení. Aby k tobě Bůh mluvil, nemusíš být král nebo nějaká významná osobnost. Stačí být spravedlivý, zbožný a Bůh bude jednat i ve tvém životě. Zároveň můžeme mít jistotu, že když budeme Ježíšův druhý příchod očekávat, budeme vědět, až se to stane. On je Boží Syn, který nás zachránil od smrti. Přišel pro svůj lid, který v něm má naději, a znovu se pro nás vrátí. 

Ondřej Tolman (Litoměřice)

neděle - 1. ledna
