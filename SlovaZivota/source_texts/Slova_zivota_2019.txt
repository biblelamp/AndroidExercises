úterý - 1. ledna Ž 119,1-32

Blahoslavenství těch, kteří se řídí Božím zákonem

Blaze těm, kdo vedou bezúhonný život, těm, kdo žijí tak, jak učí Hospodinův zákon. Blaze těm, kdo zachovávají jeho svědectví, těm, kdo se na jeho vůli dotazují celým srdcem. (Ž 119,1-2)

Milí bratři, milé sestry, stojíme na počátku nového roku 2019. Včera jsme přemýšleli nad končícím rokem minulým. Jaký byl? Dnes otevíráme z Boží milosti rok nový. Je to, jako bychom otevřeli zcela novou knihu. Ta kniha je zvláštní: každá stránka je bílá. Čím ty stránky popíšeme? Jaké budou naše dny v tomto roce? Podle čeho budeme řídit svůj život, svá každodenní rozhodování? O čem bude ta kniha vydávat svědectví na konci roku? Budeme moci radostně vyznat, že jsme prožili požehnaný rok?
Žalmista nám ukazuje, jaký člověk je požehnaný Bohem. Je to ten, kdo žije bezúhonný život. Ten, kdo chce být čistý a svatý, tak jako Bůh je svatý. Kdo žije podle Božího slova. Kdo hledá Boha a jeho vůli celým srdcem.
To je pro nás výzva. Nenesme do nového roku zátěž z roku minulého. Pokud jsme udělali něco, co se Bohu nemůže líbit, pokud jsme zhřešili proti němu nebo lidem, přiznejme, vyznejme a opusťme svůj hřích. Napravme to, co se dá. Uzavřeme staré spory. Prosme Pána Ježíše o čisté srdce a čisté vztahy. 
A také se mu nově vydejme. Ať nás nově naplní Boží svatý Duch a dá nám milost, sílu a odvahu žít podle Božího slova, k jeho chvále. Vždyť je to on, kdo v nás působí, že chceme i činíme jeho vůli (Fp 2,13).

Pavel Coufal (Předseda Výkonného výboru BJB)

středa - 2. ledna Ž 119,33-64

Boží přikázání nejsou břemenem, ale potěšením

Tvá přikázání jsou pro mne potěšením, já jsem si je zamiloval. (Ž 119,47)

Naše lidská společnost stojí na nejrůznějších zákonech, pravidlech a přikázáních. Dodržovat je dá člověku někdy pořádnou fušku. Autoři lidských zákonů a pravidel nejsou schopni pomoci člověku, aby se jimi řídil. Navíc některé zákony jsou takové, že určitou skupinu omezují nebo dokonce diskriminují. Při přemýšlení nad tímto tématem mi vytanula na mysli slova písničky Desatero zpěvačky Lucie Bílé „Těch deset bodů, Božích vět, by klidně mohlo spasit svět, jenže pořád někde něco vázlo. Jak umíme se vymlouvat: Já kdybych mohl, tak já bych rád, jenže jsme už dávno zvyklí na zlo.“
Boží zákony nesvazují, ale naopak dávají svobodu. Musíme se však pro ně svobodně rozhodnout. Pozvěme Boha do svého života, jako to udělal žalmista, a on nám pomůže jeho vůli realizovat.
Život žalmisty je soustředěn na Boha a jeho slova. Ve verších 57-64 nám radí, co dělat, toužíme-li poznat Boha, jeho přikázání a lásku: musíme setrvávat v jeho slovu, celým srdcem hledat jeho tvář a milost, pospíchat s dodržováním jeho slova a neotálet, často se modlit, družit se s těmi, kdo se jej bojí, usilovat o jeho lásku a modlit se za to, abychom poznali jeho vůli a mohli ji konat.

Milan Trávníček (Teplá)

čtvrtek - 3. ledna Ž 119,65-96

Pokoření je blahodárné pro duchovní život

Byl jsem pokořen a bylo mi to k dobru, naučil jsem se tvým nařízením. (Ž 119,71)

Pokud jako křesťané máme duchovně růst, potřebujeme být ve správném vztahu k Bohu. Potřebujeme být pokorní. 
Být pokorný však neznamená nějakou zvláštní formu poníženosti nebo zbavení se vlastní sebeúcty a sebevědomí. Znamená to, že víme, kdo jsme my, a víme, kdo je Bůh. Že rozlišujeme, jaké místo náleží nám, a jaké Bohu. Že na trůnu našeho života nesedíme my, jsouce sami sobě bohem, nýbrž že toto místo přenecháváme tomu, kterému právem patří – jedinému, pravému, živému Bohu. 
K tomu jsme byli stvořeni a povoláni v Ježíši Kristu. A protože se naše „staré já” stále ozývá a tlačí do popředí, musí Bůh, kterého Bible nazývá žárlivě milujícím, zasáhnout. A tak občas dopouští do našeho života situace, které mají za cíl nás pokořit. Ne proto, že by byl Bůh nějakým tyranem libujícím si v našem ponížení, ale proto, že nás miluje a ví, že je to pro nás nejlepší stav, ve kterém se můžeme nacházet. 
Pouze tehdy totiž jsme ochotni naslouchat, učit se, konat Boží vůli, nést ovoce. Pouze tehdy jsme pro Boha použitelní a pouze tehdy můžeme odrážet jeho slávu.
Stejnou zkušenost nám zde sděluje i autor 119. žalmu: „Pokoření bylo k mému dobru.“
Pokud tedy zrovna prožíváš chvíle pokořování, nezoufej. Bůh tě neopustil, ale naopak, pracuje na tom, abys mu byl blíže. Vždyť přece víš, že platí: „Bůh se pyšným protiví, ale pokorným dává milost.” 

Michal Steklý (Teplá)

pátek - 4. ledna Ž 119,97-128 

Boží zákon dává životní moudrost

Jak jsem si tvůj Zákon zamiloval! Každý den o něm přemýšlím. Nad nepřátele mě činí moudřejším tvá přikázání, navěky jsou moje. (Ž 119,97-98)

„Činí mě moudřejším Tvá přikázání.“ Skrze porozumění vírou se učíme z Božího slova vážit si života a pohlížet na něj tak, jak ho vidí Bůh, vážit si toho, čeho si váží On, a milovat to, co miluje On. 
Tím se dostáváme do souladu s Božími myšlenkami a poznáváme v moudrosti všechna
Boží nařízení, přikázání a smlouvy staré i nové.
„Vždyť kdo poznal mysl Páně a kdo ho bude poučovat? My však mysl Kristovu máme.“ (1K 2,16) Mít Kristovu mysl znamená znát jeho vůli, plán, záměr a vidět věci tak, jak na ně pohlíží Bůh, hodnotit je tak, jak je hodnotí On, milovat to, co miluje On, a nenávidět to, co nenávidí On (viz Žd 1,9).
Přijetí Ducha svatého a jeho následování způsobuje, že hodnoty věřícího se liší od způsobu a moudrosti tohoto věku (viz Pravá moudrost Ducha 1K 2,6 -15).
Pán Ježíš nepřišel zákon zrušit, nýbrž naplnit. Ve své moudrosti a dokonalosti nás vede,
abychom zákon ctili a plnili novým přikázáním (viz Mt 22,34-40).
Když chválí Ježíš svého Otce, že skryl své základní tajemství před moudrými a rozumnými, že je zjevil maličkým, kteří si nečiní nárok na moudrost, mluví o své osobě, protože On je středem dějin spásy. A tak se nás z Boží milosti dotýká moudrost od Boha, která je předmětem poznání a vědění, že nechceme nic jiného než Ježíše Krista, a to toho ukřižovaného (1K 2,2).

Karel Křehký (Teplá)

sobota - 5. ledna Ž 119,129-152

Jen s Boží pomocí můžeme zvítězit nad pokušením

Upevni mé kroky tím, cos řekl, dej, ať žádná ničemnost mě neovládne. (Ž 119,133)

Stojíme před skutečností, kterou Bible nijak nezastírá. Je to kniha mimo jiné právě o realitě lidského života. Škála nabídky různých pokušení je velice široká. Často je pokušení nabízeno i „zadarmo“, ale se zamlčením následků. 
Obraz života jako putování (cesta) je v Bibli použit často, i v tomto žalmu. Putování určitou (vymezenou) trasou a s určitým cílem. Žalmista prosí „...upevni mé kroky...“ s jasným vědomím toho, že potřebuje stále poznávat ono vymezení, aby někam nezacházel či nechodil v kruhu (a tím vlastně zůstával na místě) nebo někde či někam nespadl. Jde o upevnění správně nasměrovaných kroků (rozhodnutí, jednání...). Stojí o to, aby to byly kroky upevněné a správné, vymezené Boží radou Zákona, přikázáními. Souhrnně můžeme říci Božím slovem osvětleným Duchem svatým. „Kam tvá slova proniknou, tam vzchází světlo…“ (v. 130)
Ne kroků jakýchkoli, pod nejrůznějším vlivem! Třeba člověk závislý na alkoholu mnohdy také své kroky „upevňuje“ a rozhoduje se ke krokům, které by jindy neudělal. V té chvíli si je jist a nic není problém. Má to pak nejrůznější následky (pády do jámy), za které se stydí, některé pak nejdou ani napravit. 
Stůjme tedy o světlo Božího slova, a to dychtivě, jak říká žalmista: „Dychtivě otvírám ústa, toužím po tvých přikázáních“ (v. 131). Známe ten obrázek dětí, které s otevřenými ústy naslouchají něčemu, co je plně zaujalo. Ve vyprahlé krajině bez vody člověk dychtivě otevírá ústa k obloze, když začne pršet, a chytá každou kapku.
Ke správnému kroku a jeho upevnění pak také patří naše připravenost Boží slovo přijmout (aby proniklo naší myslí a srdcem) a síla je zachovávat. Tedy aplikovat, ne je pasivně nechat skryté bez užitku, byť jako poklad. Žalmista říká: „Celým srdcem volám: Odpověz mi, Hospodine, chci tvá nařízení zachovávat. Volám k tobě, buď má spása, chci se tvých svědectví držet.“ (v. 145n) 
Tedy Boží slovo a modlitba jsou pro žalmistu Boží pomocí k tomu, aby jeho kroky byly upevněny a žádná ničemnost ho neovládla. V tom je i pro nás připravena Boží pomoc. Je to Bůh sám, kdo nám takovou pomoc nabízí.

R. J. Moses (Teplá)

neděle - 6. ledna Žalm 119,153-176

Chceš jít cestou pokoje? Miluj Boží slovo.

Hojný pokoj mají ti, kdo milují tvůj Zákon, o nic neklopýtnou. (Ž 119,165)

Kdo z nás miluje zákony, předpisy a nařízení? Možná uznáme, že je dobré mít vztahy mezi lidmi určené nějakými pravidly, ale že bychom zákony milovali? Obdobně i vztah mezi Bohem a člověkem je dán Božím slovem – Zákonem.
Lidské zákony nikterak neoceňují to, jestli tyto zákony milujeme, nebo ne. S Božím slovem je tomu jinak. Hospodin zná naše srdce a vidí, zda Jeho slovo milujeme. Milovat Boží slovo znamená milovat Boha (J 1,1). Zákon Kristův máme naplnit tím, že budeme milovat Hospodina, svého Boha, celým svým srdcem, celou svou duší a celou svou myslí; že budeme milovat svého bližního jako sebe samého a budeme pomáhat nést břemena druhých. V lidské hříšnosti je však nemožné tato přikázání dodržet. A i když často v našich životech bloudíme jako jehně (v. 176), můžeme se spolehnout na odpuštění a záchranu v našem Spasiteli. V Pánu Ježíši Kristu došel Boží zákon naplnění (Mt 5,17). A tak už není žádného odsouzení pro ty, kdo v Něho věří. V jistotě odpuštění hříchů pak naše životy v hojnosti naplňuje Boží pokoj. 

Robert Matala (Teplá)

pondělí – 7. ledna Rt 1,1-13

Řešení nouze, které nepřineslo požehnání

Za dnů, kdy soudili soudcové, nastal v zemi hlad. Tehdy odešel jeden muž z judského Betléma se svou ženou a dvěma syny, aby pobýval jako host na Moábských polích. (Rt 1,1)

Kniha Rút začíná slovy: „Za dnů, kdy soudili soudcové, nastal v zemi hlad.“ Období soudců bylo jedním z nejtemnějších v historii Izraele. Neposlušnost a nedůvěra v Hospodina byly na denním pořádku. Izrael byl podobně jako my dnes obklopen lidmi, kteří nevěřili v Hospodina. Místo toho, aby byli Izraelci svědky a příkladem těmto národům, neustále se od Boha odvraceli a dělali věci po svém. Je pravděpodobné, že hlad, který na Izrael dolehl, byl Božím trestem a důležitým promluvením z Boží strany. Kvůli tomuto hladu se Elímelek s manželkou Noemi a dvěma syny rozhodl odejít z judského Betléma - ,,domu chleba’’. Jejich kroky směřovaly do pohanské země Moáb. Předtím než odešli, musel Elímelek udělat důležité rozhodnutí. Buď zůstat se svou rodinou v Betlémě a svěřit se cele do Boží péče s vírou, že On se postará i v těžké době, nebo odejít do Moábu. Volba, kterou udělal, nebyla správná, jak ukázaly následující události. Odešli pryč od širší rodiny, přátel a společenství Božího lidu. Co jim bylo platné, že v cizí zemi našli chléb, když tam našli také smrt.
Jak důležitá je tu pravda Božího slova, že ne samým chlebem bude člověk živ. Jméno Elímelek znamená „Bůh je mým králem“. On se ale nerozhodl tak, jako by Bůh byl jeho králem. Spíše dal najevo, že si vládne ve svém životě sám. Buďme bdělí a dejme si pozor na to, aby nás cesta za hmotným prospěchem neodcizila a nevzdálila od Pána Boha i od obecenství věřících. Mohli bychom na to doplatit my i naše děti.

Štěpán Exner (Brno)

úterý – 8. ledna Rt 1,14 – 22

Rút se přimkla nejen k Noemi, ale také k Hospodinu

Avšak Rút odpověděla: Nenaléhej na mně, abych tě opustila a odvrátila se od cesty za tebou, protože kam půjdeš, půjdu i já, a kde zůstaneš, zůstanu také; tvůj lid bude mým lidem a tvůj Bůh mým Bohem. Kde zemřeš, zemřu já a tam budu pohřbena. Ať mi tak učiní Hospodin a ještě přidá, že jedině smrt mě od tebe oddělí. (Rt 1,16 –17; ČSP) 

Toužíme po tom, aby ti, kteří do křesťanského obecenství třeba jen náhodou zavítají, se cítili vřele přijatí. To je jistě správné. Návštěvník, návštěvnice si pak pochvaluje a říká: „Cítím se u vás moc dobře a příjemně. Budu k vám rád, ráda chodit.“ A my se z takového vyjádření radujeme. Staneme se přáteli, kteří se bojí milého přítele, přítelkyni „vyplašit“. A když možná ani z kazatelny nezazní jasné Slovo o pokání, tak milý přítel, přítelkyně se ani nemusí dovědět, že jde pořád cestou do věčného zahynutí. A léta běží … A my jsme stále jen přátelé. Nestali jsme se bratry a sestrami v Kristu. Žel!!! Milý návštěvník zůstal přes dlouhá léta vysedávání pod kazatelnou jen naším přítelem, přítelkyní. A je tudíž jednou nohou mimo Boží lid. Jako Orpa, která se vrátila ke svému lidu, ke svým bůžkům, jakmile ji k tomu Noemi vyzvala.
A co Rút? I ona měla možnost se vrátit ke svému lidu, ke své rodině. V 18. verši čteme: „Noemi viděla, že je (Rút) odhodlaná jít s ní, a přestala ji přemlouvat.“ Nevěřící člověk má vždycky při setkání se zvěstí evangelia možnost svobodné volby. Vrátit se do světa a žít podle pravidel většinové společnosti, nebo uchopit Boží milost, která se projevila v kříži Ježíše Krista, a přijmout z Božích rukou spasení pro celou věčnost. Bůh je připravený spasit každého člověka. Ale člověk musí o spasení vědomě usilovat. Tak jako o přízeň Noemi a o přízeň Boží usilovala Rút, která to vyjádřila slovy: „Ať mi tak učiní Hospodin a ještě přidá, že jedině smrt mně od tebe oddělí.“ Tady jsou další slova zbytečná. Snad můžeme jen konstatovat, že Rút se rozhodla správně. 

Rola Žitný (Brno) 

středa – 9. ledna Rt 2,1–13

Požehnání pro Rút, která se ukryla pod křídla Hospodina

Ať Hospodin odplatí tvůj skutek a ať je dovršená tvá odměna od Hospodina, Boha Izraele, pod jehož křídla jsi přišla najít útočiště. (Rt 2,12; ČSP)

Já nepochybuji o tom, že Noemi se svým manželem byli dobrým svědectvím svým snachám o Bohu Izraele. Nebyl to však jen laskavý vztah Noemi ke svým snachám, proč Rút chtěla zůstat s Noemi. Chtěla zůstat bez jakýchkoliv podmínek. Stůj co stůj. Hluboko ve svém srdci jistě tušila, že Hospodin je Bůh laskavý a žehnající. Rút vědomě spojila svoji budoucnost s Hospodinem, Bohem Izraele. A skálopevně se rozhodla odejít s Noemi do pro ni neznámé země, Judska. A Bůh ji nezklamal.
Bóaz popsal situaci, do které vstoupila Rút, slovy: „Ať Hospodin odplatí tvůj skutek a ať je dovršena tvá odměna od Hospodina, Boha Izraele, pod jehož křídla jsi přišla najít útočiště.“ 
Jednání Rút je pro nás křesťany dobrým příkladem a velkým povzbuzením. Svěřme i my svůj život do Boží laskavé péče a s důvěrou očekávejme na Boží pomoc. Nejen v době, kdy se nám vede dobře, ale i v době, kdy nás svírají nepříjemné okolnosti ze všech stran. Neříkám, že máme složit ruce v klín a trpně čekat, co se stane. Ani Rút trpně neočekávala Boží pomoc. Ale jednejme uvážlivě a respektujme vedení Ducha svatého. Je to zkušenost moje a jistě také mnohých mužů a žen víry, kteří nás předešli do Boží slávy.

Rola Žitný (Brno)

čtvrtek - 10. ledna Rt 2,14-23

Požehnání pro Bóaze za prokázané milosrdenství 

Nato Noemi své snaše řekla: On je požehnaný Hospodinu, který neodňal své milosrdenství živým ani mrtvým. Noemi jí dále řekla: Ten muž je náš příbuzný, je jedním z našich vykupitelů. (Rt 2,20; ČSP)

Moábská žena Rút přichází na příkaz své snachy na pole mocného a zdatného muže Bóaze. Svými věrnými skutky a vytrvalou prací si získává dobrou pověst mezi lidmi ve městě, a to se donese i k Bóazovi. Bóaz jí projeví milosrdenství; dovolí jí sbírat klasy (paběrkovat), ještě ji pozve spolu se služebníky k jídlu. Navíc jí zajistí bezpečí, protože jako cizinka neměla mnoho práv. Doma Noemi vidí nasbírané množství obilí (30 kg) a dozví se, že Rút paběrkovala u Bóaze, svého příbuzného. Nato Noemi své snaše řekla: „On je požehnaný Hospodinu, který neodňal své milosrdenství živým ani mrtvým.“ Noemi jí dále řekla: „Ten muž je náš příbuzný, je jedním z našich vykupitelů.“ Noemi ani Rút nemají jinou možnost, jak se odplatit Bóazovi za jeho milosrdenství, než požehnáním. A zdá se, že Bóaz skutečně požehnaný je. Je to mocný a vlivný muž, který důvěřuje Hospodinu. Na jeho životě vidíme, že pokud jdeme za Hospodinem, sami zakoušíme požehnání. 
V Novém zákoně (na rozdíl od Starého) už nemáme zaslíbení, že nám věrnost Hospodinu přinese materiální užitek (úroda, hodně dětí, majetek), ale stejně mocným požehnáním může být, že v nás druzí uvidí Boží charakter. 

Pavel a Zuzana Kohlovi (Brno) 

pátek - 11. ledna Rt 3,1-18

Znamenitá žena vzbuzuje uznání a sympatie

Proto se neboj, dcero. Udělám pro tebe vše, co žádáš. Každý v mém městě přece ví, že jsi znamenitá žena. (Rt 3,11; B21)

Rút svou pílí a věrností za velmi krátkou dobu získala věhlas a uznání ve městě. Ačkoli byla cizinka, zakusila i přízeň u mocného muže Bóaze. Její tchýně Noemi vysílá Rút znovu za Bóazem, tentokrát proto, aby se jich zastal jako jejich příbuzný („vykupitel“). Podle tzv. levirátního práva měl blízký příbuzný (Bóaz) sňatkem s vdovou (Rút) nejen tuto vdovu zajistit (získal by také půdu, kterou v Betlémě zanechal Noemin muž Elímelech), ale především mít s ní potomka, který by byl dědicem po zesnulém prvním muži. Na konci žní, při sklizni ječmene, Rút přichází v noci za Bóazem a hledá u něj pomoc a spravedlnost. Bóaz jí odpoví: „Proto se neboj, dcero. Udělám pro tebe vše, co žádáš. Každý v mém městě přece ví, že jsi znamenitá žena.“ 
Znamenitá žena je jistě velká pochvala. Celá 31. kapitola knihy Přísloví o takové ženě hovoří. Rút si ale tuto pochvalu vysloužila neúnavnou prací, věrností Noemi a Bohu. Odměnou jí bylo zastání, které ji Bóaz slibuje. I nás vybízí Boží slovo, abychom zůstávali věrní a neúnavně pracovali. U lidí nás pak bude předcházet dobrá pověst, která je příznivě naladí vůči našim případným prosbám. Navíc se naším zastáncem stane i Bůh sám. Jakou pověst máme ve svém městě my?

Pavel a Zuzana Kohlovi (Brno) 

sobota - 12. ledna Rt 4,1-12

Skvělé přání pro Bóaze a Rút 

Všechen lid, který byl v bráně, i starší odpověděli: „Jsme svědky. Kéž dá Hospodin, aby žena, která přichází do tvého domu, byla jako Ráchel a Lea, které obě zbudovaly dům izraelský. Počínej si zdatně v Efratě a zachovej jméno v Betlémě. (Rt 4,11)

Moábská žena Rút svou pracovitostí a neúnavností přiměla Bóaze k činu. Rozhodl se zastat se jí a vydobýt jí její dědičná práva Noemi a jejího muže. Jenže je zde ještě jeden bližší příbuzný. Bóaz se proto posadí na veřejném místě, vezme si svědky, a přiměje jej k jasnému vyjádření. Pokud koupí pole, které patří Noemi, má si zároveň vzít za ženu vdovu Rút, aby s ní měl potomky, a tudíž i budoucí dědice tohoto majetku. Ovšem tento bližší příbuzný nabídku odmítá, a tím se vzdává svého přednostního práva. Možná není ochoten v budoucnosti dělit své dědictví mezi vlastní děti a děti, které by měl s Rút.
V každém případě tím dává možnost Bóazovi, aby sám začal jednat ve prospěch ovdovělých žen. Bóaz se ujímá Rút, bere si ji za ženu a celé město mu žehná. Toto přání požehnání je naprosto mimořádné. Rút je zde srovnávána s Ráchel a Leou, ženami praotce Jákoba, které se staly matkami dvanácti synů, otců dvanácti pokolení Izraele. Moábka Rút se stává z Boží milosti součástí vyvoleného Božího národa. S Bóazem smí zakusit velké Boží požehnání a stát se požehnáním i pro další generace. 
Těm, kdo jsou milosrdní, kdo jsou ochotni se nasadit pro druhé, vzdát se svého „jména“ a poslouchat Boží vůli, těm Bůh žehná. Kéž takto může žehnat i nám.

Pavel a Zuzana Kohlovi (Brno) 

neděle - 13. ledna Rt 4,13-22

Pokorný návrat do Betléma přinesl Noemi požehnání 

Ženy tehdy řekly Noemi: Požehnaný Hospodin, jenž ti dnes neodepřel vykupitele. Ať se jeho jméno vyhlašuje v Izraeli. I stane se obnovením tvé duše, aby pečoval o tvé šediny, protože ho porodila tvá snacha, která tě miluje. Ona je pro tebe lepší než sedm synů. (Rt 4,14-15; ČSP)

Bóaz se oženil s Moábkou Rút, aby se jí zastal a zachoval dědictví jejího muže a Noemina syna. Celé město jim žehnalo a Hospodin se k jejich požehnání přiznal. Způsobil, že Rút otěhotněla a porodila syna (připomeňme si, že v předchozím manželství byla Rút neplodná a že děti byly brány jako požehnání od Hospodina). Sousedky pak blahopřejí Noemi: „Požehnaný Hospodin, jenž ti dnes neodepřel vykupitele. Ať se jeho jméno vyhlašuje v Izraeli. I stane se obnovením tvé duše, aby pečoval o tvé šediny, protože ho porodila tvá snacha, která tě miluje. Ona je pro tebe lepší než sedm synů.“ 
Když Noemi utekla se svým mužem z Betléma (Domu chleba) do Moábské země, stala se vdovou a nakonec jí zemřeli i oba synové. Jediný, kdo s ní zůstal, byla Rút, která ji následovala zpět domů do rodné země. Noemi se rozpomněla na Boha a jeho zaslíbení, že nás zaopatří, a On se přiznal zase k ní. Situaci, která vypadala velmi beznadějně, si Bůh použil ke své slávě a záchraně Noemi i Rút. A nejen to: narozený syn Obéd se později stal dědečkem krále Davida, a tím i součástí rodu, ze kterého vzešel Mesiáš, Spasitel světa. 
Zkusme se dívat na naše těžkosti a zklamání Božíma očima. Bůh je Bohem nových začátků. Když se vracíme v pokoře zpět k Němu, On sám tvoří v našem životě něco nového. Jsme požehnáni a stáváme se požehnáním. 

Pavel a Zuzana Kohlovi (Brno) 

pondělí - 14. ledna Ezd 1,1-11

Pohleďte, bratři, koho si Bůh povolává

V prvním roce vlády Kýra, krále perského, se splnilo slovo Hospodinovo, které mluvil ústy Jeremjáše. Hospodin vzbudil ducha perského krále Kýra, že dal po celém svém království rozhlásit a také zapsat: „Toto praví Kýros, král perský: ‚Hospodin, Bůh nebes, mi dal všechna království země. Pověřil mě, abych mu vybudoval dům v Jeruzalémě, který je v Judsku.´“ 
(Ezd 1,1-2)

Mnohá velká duchovní probuzení v historii, ať už to byla obnova malého místního sboru, či služba zasahující celý svět, začala jedním probuzeným duchem, jednou žíznící duší, jedním hořícím srdcem. Svět Bůh vytvořil z ničeho, svou církev tvoří z konkrétních a často obyčejných lidí. „Pohleďte, bratří, koho si Bůh povolává: Není mezi vámi mnoho moudrých podle lidského soudu, ani mnoho mocných, ani mnoho urozených; ale co je světu bláznovstvím, to vyvolil Bůh, aby zahanbil moudré, a co je slabé, vyvolil Bůh, aby zahanbil silné.” (1 K 1,26n) Jsme připraveni, že Bůh ukáže na nás? Jsem připraven já, že probudí zrovna mne? Možná se vůbec necítíme jako někdo, koho by si Bůh chtěl použít. Ale možná právě proto nás Bůh volá, aby na naší slabosti a bídě ukázal svou sílu a slávu. „Probuď se, kdo spíš, vstaň z mrtvých a zazáří ti Kristus.” (Ef 5,14)
Znovu jsme v Bibli překvapováni, koho si Bůh zavolá, koho pověří nějakým úkolem, skrze koho naplní svůj plán, skrze koho k nám promluví. Den po dni se Izraelci v zajetí modlí za spasení, za svobodu, za návrat domů do Jeruzaléma. Snad si i ve svých snech představují ten Boží zázrak, svou cestu do země zaslíbené, nového Mojžíše, který je vyvede ze zajetí. A Bůh si vybere perského krále Kýra. Myslím, že zrovna ten se ve snech Božího lidu neobjevoval. Podobně zaskočený se cítí Ananiáš, kterého Bůh posílá za Saulem, nepřítelem a vrahem mnoha bratří, aby mu vyřídil Boží slovo: “Jsi mým nástrojem, který jsem si zvolil, abys nesl mé jméno národům.” Nepřeslechněme Boží hlas jen proto, že zazní z úst někoho, od koho bychom to tedy vůbec nečekali. Nenechme si utéct Boží jednání jen proto, že v našich snech a představách to vypadalo poněkud jinak.

Daniel Kuc (Mozaika Plzeň)

úterý - 15. ledna Ezd 3,1-13

Oslava zakládání

Opěvovali Hospodina a vzdávali mu chválu a čest, že je dobrý, že jeho milosrdenství nad Izraelem je věčné. A všechen lid mohutným hlaholem chválil Hospodina, že byly položeny základy Hospodinova domu. (Ezd 3,11)

Dovolte mi na tomto místě, abychom se, osloveni mohutným hlaholem chval Hospodinu, připojili k oslavě zakládání. Jistě, dnes již možná ne pokládání základů chrámu, ani snad budování moderních katedrál, kostelů či modliteben, ale pokládání základů nových živých staveb Jeho církve. Hlaholem chvalme Hospodina za nové věřící, za nová místní společenství, za křesťanské skupinky v dalších a dalších městech a vesnicích, chvalme Ho za pokládání základů nových budoucích sborů. Náš Bůh je Bohem nových začátků. Znovu začíná tam, kde život pozvolna vyprchal, tam, kde z živé stavby zůstala prázdná skořápka tradic, ale i tam, kde naši otcové rozhněvali Boha nebes a On trestal a bořil. Pán Bůh ovšem začíná i tam, kam nás posílá, když říká „až na sám konec země” - do nových sídlišť, do nových předměstí, všude tam, kde jsou jeho ztracené děti, které chce svým evangeliem zvát zpět domů, k sobě, do svého Království.
Založit nový sbor? Zní to tak vznešeně, náročně, v nedohlednu. Podobné pocity měli nejspíš judejští zajatci navracející se po letech do Jeruzaléma, když položili první kámen. V srdcích sen o velkolepém Božím domě, a před sebou sotva rozeznatelný základ v zemi. Možná právě proto jsou u prvních položených kamenů a trámů svátečně odění levité s pozouny a cimbály, aby připomínali, že Hospodinovo milosrdenství je věčné. Bůh sám buduje svůj lid, Bůh sám staví svůj chrám. My zde dnes stojíme se svým kamenem v ruce, abychom ho položili do základů - do základů, na nichž jednou vyroste Boží dům, možná nový sbor. Na základě malé modlitební skupinky v naší čtvrti nebo vesnici. Na základě nového setkávání s přáteli nad Biblí. Na základě mé modlitby dnes. A nad tím vším všechen lid mohutným hlaholem chválí Hospodina.

Daniel Kuc (Mozaika Plzeň)

středa - 16. ledna Ezd 4,1-16 a 24

Boží dílo probouzí k aktivitě i nepřítele

Lid země bral odvahu judskému lidu a pohrůžkami jej odrazoval od stavby. Podpláceli proti nim rádce, aby rušili jejich plány, po všechny dny perského krále Kýra až do kralování perského krále Dareia. (Ezd 4,4-5)

Nejednou jsme si při některé z aktivit v církvi společně říkali, když přicházelo jedno protivenství za druhým, že to, co právě děláme, se „někomu” nelíbí. Ať už to byla misijní akce, touha po modlitebním setkávání či příprava letního tábora pro děti, potíže se objevovaly jedna za druhou. Brali jsme to svým způsobem i jako potvrzení, že musíme vytrvat, že děláme věci, které mají pro Boží království význam, že to tuší i ten Zlý, a proto se nás snaží za každou cenu zastavit. Možná si také vzpomenete na podobné situace ve svém životě. Ano, Boží dílo probouzí k aktivitě svého nepřítele.
„Vzpomeňte si na slovo, které jsem vám řekl: Sluha není nad svého pána. Jestliže pronásledovali mne, i vás budou pronásledovat – jestliže mé slovo zachovali, i vaše zachovají.“ (J 15,20) Nelze jít věrně ve stopách Mistra a nevyvolat tím reakci. Díky za chvíle, které smíme prožívat tak jako Ježíš uprostřed kruhu nejbližších ve vzájemném láskyplném přijetí. Díky za okamžiky, kdy smíme spolu s Ježíšem úspěšně zaujmout a oslovit jednotlivce či zástupy hledajících. Ale díky i za situace, ve kterých spolu s Ježíšem čelíme výsměchu, pomluvám, nepřátelství a možná i násilí. „Na světě soužení míti budete, ale doufejte, já jsem přemohl svět.“ (J 16,33) V Kristově síle se dnes chceme postavit těžkostem, které nás potkávají, ale chceme být připraveni spolu s judským lidem čelit také otevřenému posměchu, vyloženým pomluvám, zjevnému nepřátelství. Čelit mu nejen tím, že to holt vydržíme, ale přicházet s požehnáním, kde jsme proklínáni, s povzbuzením, tam, kde nás ponižují, s pomocí k těm, kdo kazí naši práci. A to vše s pomocí Toho, kdo říká: „Vzchopte se, já jsem přemohl svět.”

Daniel Kuc (Mozaika Plzeň)

čtvrtek - 17. ledna Ezd 6,1-22

Po sedm dní slavili
 
Po sedm dní slavili s radostí slavnost nekvašených chlebů, protože Hospodin jim způsobil radost, když jim naklonil srdce asyrského krále, aby je podpořil při díle Božího domu, domu Boha Izraele. (Ezd 6,22)

Kolik modliteb stoupalo k nebesům ve chvílích, kdy jsme stáli před nelehkou volbou, náročným úkolem, neřešitelnou situací. Kolik samozřejmého ticha pak, když se bouře přežene, situace vyřeší, my si oddechneme a necháme se pohltit dalšími úkoly a výzvami.
Po sedm dní slavili! Vždyť bylo co slavit. Chrám byl dokončen. Dobrý plán, úžasná organizace, skvělé technické řešení, spolupráce s dodavateli, štědří sponzoři, šikovná parta zedníků. Dalo by se mnoho mluvit a mnoho vzpomínat. Ale oni slaví, protože Hospodin jim způsobil radost, když naklonil srdce krále. Jistě se toho stalo tolik, co by zasloužilo zmínit – kolik toho během roků stavby dokázali. Tolik odhodlání, nápadů, šikovnosti a vytrvalosti – každá by možná stála za malou oslavičku. Ale pak jsou tu věci, které jsou mimo náš dosah, které se vymykají našemu snažení, věci, o kterých jsme bytostně přesvědčeni, že Bůh zasáhl, že udělal skutečný zázrak. To jsou ty okamžiky, které naplňují naše srdce opravdovou a hlubokou radostí. Bůh je živý, je s námi a jeho milosrdenství trvá na věky.
I slavili Izraelci … a spolu s nimi každý, kdo se k nim připojil a oddělil se od nečistoty pohanů v zemi, aby se dotazoval Hospodina. Vtáhněme, tak jako Židé, své okolí do oslav Božího zázraku. Stojíme před skvělou šancí ukázat hledajícím na Pána Boha. A to ne složitým vysvětlováním jednotlivých bodů naší věrouky, ani moralizujícím poukazováním na jejich situaci, ale pozváním k společné oslavě Boha a života, který nám dává. Nebojme se s lidmi rozdělit o svá svědectví, o svou radost z vyslyšené modlitby, o radost z Boží blízkosti a z Jeho konkrétní pomoci.

Daniel Kuc (Mozaika Plzeň)

pátek - 18. ledna Ezd 7,1-28

Nestačí jen chrám, důležité je duchovní budování

Ezdráš bádal s upřímným srdcem v Hospodinově zákoně, jednal podle něho a vyučoval v Izraeli nařízením a právům. (Ezd 7,10)

Chrám je postaven. Co bude dál? Na scéně se objevuje Ezdráš a vyučuje nás Božímu slovu. A tak jako rostl kámen za kamenem Jeruzalémský chrám, ze slyšeného Slova teď roste naše víra. Den za dnem, rok za rokem se v našich životech buduje skutečný chrám Ducha.
Kterýsi z učedníků jednoho dne ukáže Kristu s pýchou na velkolepou stavbu chrámu a uslyší Ježíšovo: „Obdivuješ ty velké stavby? Nezůstane z nich kámen na kameni, všechno bude rozmetáno.“ (Mk 13,2) Znovu jsme tak usvědčováni z našich zmatků v tom, k čemu vzhlížíme a co považujeme za důležité. Dokážeme se správně ptát, co je podstata a co je jen forma či prostředek? Do našich nekončících diskuzí o tom, zda důležitější je chrám nebo oběť nebo snad oltář, musí vstupovat Ježíš se slovy: „Běda vám, slepí vůdcové! … Kdo přísahá na chrám, přísahá na něj i na Toho, kdo v něm bydlí.” (Mt 23,21)
Žijeme v zemi prázdných kostelů. Mnohé chrámy již zchátraly a rozpadly se, jiné jsou nákladně rekonstruovány, aby se proměnily v kulturní sály, místa koncertů a uměleckých výstav. Ne, nejsem z těch, kteří by plakali nad dobře využitou historickou stavbou. Jsem smutný z těch, pro které byly tyto chrámy stavěny, pro které mohly být místem setkání s ostatními věřícími, místem setkání s Ježíšem. Nedávno proběhla vzrušená diskuze o bourání jakéhosi kostela, který měl ustoupit rozšiřující se těžbě, ale to, že stovky jemu podobných zejí prázdnotou, mnohé nevzruší.
Díky Bohu za všechno to zázemí, které máme díky našim sborovým budovám. Promýšlejme však, kolik času a energie dokážeme investovat do jejich udržování, oprav, rekonstrukcí a kolik do udržování čistých srdcí a dobrých vztahů.

Daniel Kuc (Mozaika Plzeň)

sobota - 19. ledna Ezd 8,21-36

Vyhlásit půst

Tam u řeky Ahavy jsem vyhlásil půst, abychom se před svým Bohem pokořili a vyprosili si u něho pro sebe, pro své dítky a i pro všechen svůj majetek přímou cestu. (Ezd 8,21)

V modlitbách přinášíme naše prosby a přání Bohu. Hledáme správná slova, do kterých bychom vložili všechny naše touhy, úzkost, strach a naléhavost. A tak vyhlásili u řeky Ahavy půst. Ne jako hladovku, nátlak a vydírání. Vyhlásili půst, aby se pokořili před svým Bohem. Vyhlásili půst jako znamení. 
Znamení a symboly jsou řečí, která se dotýká nejen našich uší. Jejími slovy jsou zvuky a barvy a vůně či chuť. Tak při křtu zcela hmatatelně prožijeme hladinu, která se zavře nad naším starým životem, nebo vodu stékající, jako by odnášela všechen náš hřích. Při Večeři Páně pak smíme cítit chuť a vůni život dávajícího chleba a vína na jazyku. Při vzkládání rukou či mazání olejem cítíme doteky rukou žehnajících bratří a sester sborové rodiny. Mluví k nám otlačená kolena při modlitbě, zdvižené ruce v uctívání, mluví k nám podaná ruka či objetí. A vánoční dárky a snubní prsteny a květiny na hrobu mluví. A kručení v břiše, když se postím, také mluví. Říkáme Bohu i nám samotným o pokoření se, o ochotě obětovat, omezit se, něčeho se vzdát. Vzdávat se příjemného a dobrého pro dobro našich bližních, těch, které přinášíme Bohu v postu na modlitbách. Tam, kde půst zabolí, tam, kde naše tělo zeslábne, tam zní modlitba beze slov.
Možná jsme se příliš rychle zbavili některých symbolů s tím, že jde jen o takovou tradici. Spolu se symboly a rituály se tak z našich životů mohla vytratit i zvěst, kterou nesly.

Daniel Kuc (Mozaika Plzeň)

neděle - 20. ledna Ezd 10,1-17

Oddělte se

Tu povstal kněz Ezdráš a řekl jim: „Zpronevěřili jste se, že jste si přivedli ženy cizinky. Rozmnožili jste provinění Izraele. Nyní vzdejte chválu Hospodinu, Bohu svých otců, a jednejte podle jeho vůle. Oddělte se od národů země a od žen cizinek!“ (Ezd 10,10-11)

K návratům a znovubudování toho, co bylo v našich životech zbořeno, patří i touha po očistě a posvěcení. Izraelci tak slyší: „Vzdejte chválu Hospodinu, čiňte Jeho vůli, oddělte se od národů!” Ano, oddělit se. Vždyť samo slovo „svatý”, „kodeš”, mluví o „oddělení”. A tak oddělujeme, třídíme, rozsuzujeme. Oddělujeme Boží od světského, duchovní od tělesného, svaté od poskvrněného, dobré od zlého. Někdy zaváháme. Tolikrát jsme se totiž nechali strhnout k špatným soudům. Posuzovali jsme podle vzhledu, a ne srdce, odsoudili člověka místo jeho provinění, hodnotili s předsudky a bez znalostí. Ublížili jsme, zranili. Proto se soudy váháme. Ovšem naše opatrnost nás nesmí dovést k tomu, že rozsuzovat přestaneme úplně. Zaklínadlem dneška je slovo „tolerance”, chápaná jako všeobjímající přijetí čehokoliv. Vynechali jsme slova jako hřích a peklo a přestali tak potřebovat slova jako pokání, odpuštění, milost. Svět ve svém sebeklamu přestal potřebovat Ježíše. Vzdát se v životě rozsuzování by bylo zlé. Ono totiž rozhodnout se nesoudit, neudělat volbu, je samo o sobě soudem a volbou. To, co musíme, je dělat naše soudy tam, kde nám to přísluší, a dělat je podle správných kritérií. Soudit tedy především sama sebe a vidět se Božíma očima, nejen pohledem svých pocitů a úsudků. „Slovo Boží je živé, mocné a ostřejší než jakýkoli dvousečný meč; proniká až na rozhraní duše a ducha, kostí a morku, a rozsuzuje touhy i myšlenky srdce.” (Žd 4,12) A po takovém podrobení se soudu Božího slova přichází oddělení. „Pane, dej nám, prosíme, sílu oddělit se dnes od všeho, co neprošlo tvým soudem.”

Daniel Kuc (Mozaika Plzeň)

pondělí - 21. ledna Neh 1,1-7

Zármutek nad bídou Božího lidu

Řekli mi: "Ti zbylí, kteří zůstali tam v té krajině a nebyli zajati, jsou vystaveni veliké zlobě a potupě. Jeruzalémské hradby jsou pobořeny a brány zničeny ohněm." Když jsem slyšel ta slova, usedl jsem a plakal. Truchlil jsem několik dní, postil jsem se před Bohem nebes a modlil se k němu. (Neh 1,3-4)

Zprávy, které z Judska přinášejí Nehemjášovi, královskému služebníku, nejsou nijak povzbudivé. Zůstatek nepřesídleného lidu se nachází uprostřed Jeruzalémských trosek a je vystaven velikému pokoření ze strany neizraelského obyvatelstva. Takové svědectví Nehemjáše velmi zarmoutí a rozpláče. A právě v tomto stavu upřímné zdrcenosti přestupuje v postu a modlitbě před Hospodina. Nehemjáš si mohl pouze povzdechnout nad tím, jak složité to tam mají, a přitom si dál žít v relativním pohodlí svého významného postavení. On je však mužem činu, který nemůže být lhostejný k dění v zemi svých otců. Nehemjáš je totiž přesvědčen, že tato těžká situace musí mít nějaké řešení a východisko. Proto volá k Bohu, aby pohlédl na pokoření svého lidu a změnil jeho úděl. Toto pokoření a duchovní utrpení ovšem není způsobeno Boží netečností, ale hříchem Izraele. Nehemjáš, vědom si této skutečnosti, v pokání otevírá své srdce před Hospodinem a vyznává hříchy Izraele. On však není jen pouhým prostředníkem mezi Bohem a lidem, který by alibisticky ukazoval na hříchy druhých. Jeho osobně se to také týká a cítí potřebu vyznat i svůj podíl na této situaci. Vždyť před Bohem otevřeně přiznává i svůj vlastní hřích: „My všichni jsme nezachovávali přikázání, řády a práva, které jsi vydal svému služebníku Mojžíšovi“, říká Hospodinu. To, co se s námi děje, děje se po zásluze.
Zkusme si přestavit, co by se stalo, kdybychom stejně jako Nehemjáš i my vyznávali své hříchy a třeba i hříchy těch, co byli před námi? Vždyť právě v důvěrném rozhovoru se Stvořitelem a v slzách pokání se otevírá naděje na nový život – naděje na život ve svobodě, pokoji a požehnání. 

Tomáš Mrázek (Suchdol n./O.)

úterý - 22. ledna Neh 1,8-11

Boží neomezená milost pro kající se

Když se však obrátíte ke mně a budete má přikázání zachovávat a podle nich jednat, pak i kdyby někteří z vás byly zahnáni až na okraj světa, i odtamtud je shromáždím a přivedu na místo, které jsem vyvolil, aby tam přebývalo mé jméno. (Neh 1,9) 

Naděje na nový život v Boží přítomnosti není výsledkem lidských zásluh, ale důsledkem Boží milosti. Bůh slyší toho, kdo v pokání volá a upřímně touží po záchraně od svých hříchů i sebe sama. A ty se k němu, Bože, skláníš, odpouštíš a dáváš naději – naději, že věci nemusí zůstat tak, jak jsou. Nehemjáš právě o toto zápasí a dovolává se zaslíbení Mojžíšova zákona (Dt 30,1-3), podobně jako to dělá Daniel ve své modlitbě (Da 9). Pokání je skutečně nadějí pro Izrael v zajetí, kde pomalu ztrácí svou identitu a vědomí sounáležitosti s Abrahamem a jeho duchovním dědictvím (Gn 22,18). Cesta pokání je nadějí pro Boží lid v každém čase. Bez pokání není nový začátek, bez porozumění vlastnímu provinění nelze přijmout Boží milost a novou naději. A kdo jiný než právě nedokonalý a selhávající Boží lid na prvním místě by si měl být vědom životodárné milosti? Nemůžeme totiž volat druhé na cestu, na které nestojíme, a kterou jsme sami nešli.
Boží zaslíbení dává Nehemjášovi naději na změnu. Vždyť je to sám Bůh, kdo garantuje svému lidu obnovu v případě, že se srdcem navrátí k Hospodinu. Za to se modlí také Šalomoun při zasvěcení chrámu Hospodinu. I on si byl vědom, že není možné, aby člověk nezhřešil. Východiskem z takové situace je však vyznání a touha po změně a návratu k Hospodinu (1Kr 8,46-50). Jeruzalém je místo, které si Bůh vybral ke své oslavě. Proto se zajatí Izraelci modlí směrem k Jeruzalému – v naději, že Bůh v nebesích jejich prosbu vyslyší. „Dej jim najít slitování u těch, kdo je zajali; ať se nad nimi slitují“, tak se modlí Šalomoun a Nehemjáš věří, že to bude i jeho případ. I on potřebuje najít milost u krále, kterého chce požádat o svolení.

Tomáš Mrázek (Suchdol n./O.)
 
středa - 23. ledna Neh 2,1-10

Svěřit se v modlitbě Bohu 

Král mi na to řekl: „Co si tedy přeješ?“ Pomodlil jsem se k Bohu nebes a odpověděl jsem králi: „Jestliže to král uzná za vhodné a jestliže tvůj služebník došel tvého zalíbení, propusť mě do Judska, kde jsou hroby mých otců, bych město znovu vystavěl.“ (Neh 2,3-4)

Nehemjášovo ztrápené srdce není divadelním představením, taktikou, která má pomoci dosáhnout zamýšleného cíle. To, co je uvnitř, se zrcadlí navenek a nemůže to ujít králově pozornosti. Takto svého služebníka nezná. Hospodin se k Nehemjášovým touhám a záměrům přiznává, protože starosti podřízených ty nahoře obvykle nezajímají. Ale snad je tu ve hře i něco docela lidského – a to vzájemný vztah mezi králem a jeho služebníkem. Je poměrně dobře viditelné, že tento vztah jde za hranice formálního vztahu. Nehemjáš se osvědčil jako dobrý a věrný služebník (podobně jako Daniel) a to je důvod, proč králi není jedno, co jeho služebník prožívá – má o něj starost. Navíc velmi dobře odhaduje, že příčinou současné situace není fyzická nemoc. Teď přichází ten rozhodující okamžik, kdy se rozhodne. Bude král nakloněn Nehemjášovým záměrům? Nehemjáš se modlí, patrně velmi krátce, a svěřuje se do Božích rukou. Ve své promluvě ke králi je otevřený a při vší uctivosti se neponižuje. Bůh otevřel královo srdce a ten je nakloněn prosbě svého služebníka, o kterého však nechce přijít. Nehemjáš proto dává králi časové údaje, které ho mají ujistit o tom, že on i nadále zůstává královým věrným služebníkem.
Nehemjáš je vskutku obdivuhodnou postavou. Pokud se vše zdaří, pak nebude snadné opustit vzkvétající Jeruzalém a vrátit se zpět ke králi! Je to z jeho strany vědomá oběť, kterou přináší pro svůj lid a Jeruzalém. A ještě jedna věc by neměla být opomenuta. Nehemjáš je velmi moudrý a skvěle připravený. Má zcela jasný plán, čeho a jak chce dosáhnout. Žádá nejen o povolení na čas odejít, ale také vše potřebné pro zdárnou realizaci obnovy města – potřebné listiny a dřevo. K tomu všemu mu pak král navíc přidává i vojenský doprovod. Nehemjášova modlitba byla vyslyšena nad lidské očekávání.

Tomáš Mrázek (Suchdol n./O.)

čtvrtek - 24. ledna Neh 2,11-20

Cílevědomá příprava ke stavbě 

Představenstvo nevědělo o tom, kde jsem chodil a co dělám; dosud jsem totiž nic neoznámil Judejcům, ani kněžím ani šlechtě ani představenstvu ani ostatním, kteří pracovali na tom díle. Teď jsem jim řekl: „Sami vidíte, jak zle jsme postiženi. Jeruzalém je v troskách, jeho brány jsou zničeny ohněm. Pojďte a stavějme jeruzalémské hradby. A nebudeme nadále v potupě.“ (Neh 2,16-17)

Už při příchodu do Jeruzaléma Nehemjáš pochopil, že ne všichni budou nakloněni obnově města – podobně jako tomu bylo při obnově chrámu. Tato skutečnost vede Nehemjáše k tomu, aby nejprve sám analyzoval rozsah prací, které mají být vykonány. Pochopitelně při tom na sebe nechce zbytečně upozorňovat dříve, než to bude nutné. Bůh při něm stojí, ale to Nehemjáše nezbavuje zodpovědnosti jednat moudře s přihlédnutím k aktuálním okolnostem. Po obhlídce a analýze je čas oslovit Judejce a předložit jim vizi, která není pouhým lidským přáním. Nehemjáš je velmi přímý – ukazuje lidu, v jak neutěšené situaci se nachází, a současně nabízí východisko – cíl, který je s Boží pomocí dosažitelný. Skutečně dosažitelný, protože tuto příležitost pro ně připravil sám Bůh. Dveře jsou otevřené, ale rozhodnutí je na lidu. Bůh je s námi?! 
„Nuže, dejme se do stavby!“ Jak veliký je to rozdíl ve srovnání se stavbou města a věže, kdy se lidé také pustili se zápalem do díla – „nuže, vybudujme si město a věž“ (Gn 11,4). Samotná horlivost a sjednocenost lidu ještě nejsou zárukou úspěšného snažení. Na těchto dvou příkladech je jasně vidět, co znamená slovo: „Nestaví-li dům Hospodin, nadarmo se namáhají stavitelé. Nestřeží-li město Hospodin, nadarmo bdí strážný.“ (Ž 121,1) Není totiž město jako město a není lid jako lid. Jeruzalém patří Hospodinu, to je místo, kde spočinulo Boží jméno. Izrael jsou potomci Božího přítele Abrahama, kterého se Bůh nehodlá vzdát. Obnova města však nebude snadná a bez potíží. Přesídlenci, kteří nahradili odvedené Judejce, pochopitelně nemají zájem na tom, aby se obnovila sláva Jeruzaléma. To zavání ztrátou vlivu a moci a toho se člověk nikdy dobrovolně nevzdává.

Tomáš Mrázek (Suchdol n./O.)

pátek - 25. ledna Neh 3,1-32

Každý má svůj úkol a své poslání 

Vedle něho stavěli muži z Jericha; vedle něho také stavěl Imrího syn Zakúr. Rybnou bránu stavěli synové Senáovi. Vyztužili ji trámy a vsadili vrata se zámky a závorami. (Neh 3,2-3)

Biblický text nám představuje tři kategorie lidí, kterých se obnova Jeruzaléma nějak dotýká. Tou první a největší jsou všichni ti, kdo se s nadšením pustili do obnovy jeruzalémských hradeb. Je zajímavé a poučné všimnout si zapojení nejrůznějších vrstev obyvatelstva do společné práce. Od chrámových nevolníků (v. 26) přes levity (v. 17) a ženy (v. 12) až po kněze (vv. 1 a 28). Výslovně jsou zmíněni také různí podnikatelé - mastičkáři (v. 8), obchodníci a zlatníci (v. 31-32), ale i starostové a hejtmani (v. 14-19). Angažovanost všech těchto skupin má za následek pozitivní vývoj společného úsilí. Jsme ujišťováni o tom, že za tímto výsledkem je na prvním místě jejich srdce, které je tam, kde má být – tedy při práci (v. 38). I dnešní církev se může inspirovat těmito lidmi a jejich společným zápasem o Boží věci. Samozřejmě že v každé církvi a společenství se může najít i druhá skupina, podobná šlechtě z Tekóji. Ta se totiž odmítla zúčastnit tohoto díla pro Hospodina. Neznáme sice důvod, ale velmi pravděpodobně nechtěli ohrozit své ekonomické zájmy. Proč riskovat dobré a výhodné obchodní vztahy s lidmi, kteří jsou pro nás důležití? A ti „důležití“ jsou onou třetí skupinu, o které se text zmiňuje. V jejím čele stojí lidé jako Tóbijáš amónský a Sanbalat, tedy lidé, kteří jsou vůči snažení Božího lidu nepřátelsky naladěni. Zpochybňují úplně všechno – legitimitu prací, schopnosti lidu i naději na úspěšné dokončení. Nad to všechno se ještě Judejcům vysmívají. Není těžké pochopit, kde jsou kořeny pohrdání a pnutí mezi Izraelem a Samařím. I o několik set let později, na přelomu starozákonní a novozákonní doby, jsou stále přítomné. Až nakonec zvěst evangelia v moci Ducha svatého, se kterým Kristus posílá učedníky i do Samaří, může být zlomem ve vzájemných vztazích (Sk 8). 

Tomáš Mrázek (Suchdol n./O.)

sobota - 26. ledna Neh 5,1-19

Zápas o obnovu Božích řádů 

Když jsem slyšel jejich křik a tato slova, vzplanul jsem hněvem. Rozhodl jsem se, že proti šlechticům a představenstvu povedu při. (Neh 5,6-7)

Obnova jeruzalémských hradeb se neobejde bez vnitřní obnovy lidu. Zapojení do společného díla vytvářelo velký tlak na méně majetné, kteří měli různé materiální závazky. Někteří jsou ohroženi existenčně natolik, že musí prodávat své blízké do otroctví. Taková situace vyvolává sociální napětí a Nehemjáš pochopí, že se dílo nepohne dál, dokud se tato záležitost uspokojivě nevyřeší. Nehemjáš vede při s těmi, kdo jsou příčinou tohoto stavu a usvědčuje je z nesolidárního jednání. Ale jde tu o mnohem víc. Takové jednání, které zahání bratra do úzkých, je přestoupením Božího zákona. Nedá se přepokládat, že by kdokoli ze šlechty chtěl sám skončit v otroctví. Je tedy potřeba jednat podle Božích pravidel, jejichž dodržování vede ke vzájemnému pokoji a požehnanému životu. Slova knihy Leviticus jsou jasná stejně jako konkrétní. „… budeš milovat svého bližního jako sebe samého. Já jsem Hospodin“ (19,18b) a současně „Když tvůj bratr zchudne … nebudeš od něho brát lichvářský úrok, ale budeš se bát svého Boha. Tvůj bratr bude žít s tebou.“ (25,35-36) 
Urození jsou usvědčeni, nemají co říct. Praxi, která je v rozporu se Zákonem, je nutné změnit. Hospodin chtěl, aby jeho lid vždy pamatoval na to, že země, ve které žije, patří Bohu. Návrat do původního majetkového stavu každého padesátého roku a odpočinutí země každého sedmého roku jim to má připomínat. V Boží zemi má každý nárok na důstojný život – i člověk všelijak znevýhodněný a chudý. Jeruzalém byl zničen a Judejci skončili v zajetí také proto, že nedodržovali rok odpočinutí (2Par 36,21). Nehemjášovo úsilí přineslo své ovoce – odpuštění a sjednocení. Tak všichni poznali, že obnova hradeb (fyzická záležitost) se neobejde bez obnovy lidských srdcí (duchovní záležitost). 

Tomáš Mrázek (Suchdol n./O.)

neděle - 27. ledna Neh 6,1-19

Pozor na samozvané „Boží posly“

Odpověděl jsem: „Člověk jako já má prchat? Což může někdo jako já vstoupit do chrámu a zůstat naživu? Nevstoupím.“ Zjistil jsem totiž, že ho Bůh neposlal. To proroctví mluvil proti mně, protože ho najali Tóbijáš a Sanbalat. (Neh 6,11-12) 

Čím více se dílo zdárně blíží ke konci, tím větší je snaha nepřátel zvrátit celou situaci ve svůj prospěch. Tato snaha se projevuje ve dvou rovinách – v politickém a duchovním nátlaku. V politické rovině se jedná o zastrašování, které má vyvolat strach, obavy a následně chybné rozhodnutí. Nehemjáši je podsouvána příprava vzpoury proti králi, což prý dokazuje samotné budování hradeb města. Za tím vším je snaha vylákat (zavraždit?) Nehemjáše, která však nevyjde. Historie zná nemálo těch, kteří zaplatili svým životem pro nezištné angažování se ve prospěch druhých. Nehemjáš je však obdařen moudrostí a včas rozpoznává zákeřné úmysly svých nepřátel. Uprostřed těžkých chvil hledá posilu i ochranu u Hospodina. Modlí se, aby měl sílu a odvahu pokračovat v díle. Své protivníky však nesoudí a svěřuje je v pokoře Božímu soudu. I to ukazuje na jeho duchovní zralost, která se projevuje také mimořádnou schopností rozpoznávat duchovní útoky. Duchovní boj vedou nepřátelé prostřednictvím falešných proroků, kteří Nehemjáše zastrašují. Svá slova vydávají za slova Boží, aby dosáhli zamýšleného cíle. Ničemu z toho však Boží muž nepodlehne. Zarážející se však skutečnost, že opozice nepřichází jen ze strany pohanů. V ní jsou angažováni také judští šlechtici. Proč? Příčina je vlastně velmi jednoduchá. Hřích. Ignorace Božího zákona ohledně sňatků s pohany (Dt 7,3-4). Ignorace, která vede ke kompromisům, a dokonce i k účasti na aktivitách proti vlastnímu lidu. Však tato svévole ve sňatcích ještě bude mít svou dohru ve třinácté kapitole.
Navzdory všem útokům, podlostem a intrikám je Judejcům dopřáno dílo dokončit. Hradby jsou obnoveny a nepřátelé zmalomyslněli. K odvaze, touze a snaze lidu i Nehemjáše se přidal Bůh a dílo se zdařilo. Boží velikost však nově nezakoušel jen Izrael, ale i sami nepřátelé, kteří rozpoznali, „že toto dílo bylo vykonáno s pomocí našeho Boha.“ (v. 16) 

Tomáš Mrázek (Suchdol n./O.)

pondělí - 28. ledna Neh 8,1-12

Je čas k pláči, a je čas k radosti

Když lid uslyšel slova Zákona, všichni plakali. Guvernér Nehemiáš jim proto s učeným knězem Ezdrášem a s levity, kteří vyučovali lid, říkal: „Netruchlete a neplačte, vždyť dnes je svátek Hospodina, vašeho Boha!“ (Neh 8,9; B21)

Nehemjáš, Žid ve službách perského krále Artaxerxa, využil svého postavení u dvora a získal krále pro věc svého lidu: obnovu městských hradeb v Jeruzalémě, aby židovští navrátilci z vyhnanství nebyli vystaveni ohrožení okolní přesilou. Díky tomu mohlo pak dojít k radikální duchovní očistě uvnitř jeruzalémské židovské obce. Po předčítání Mojžíšova zákona knězem Ezdrášem levité lidu vysvětlovali smysl, aby rozuměli. Na všechny padla veliká bázeň a smutek z toho, že Hospodina opustili a nenásledovali jeho slovo. Nehemjáš a Ezdráš pak lid povzbuzovali a utěšovali, že už nemají plakat a truchlit, ale radovat se z toho, že porozuměli Boží řeči a mohou podle ní zase začít nově žít. 
Podobně to můžeme zažívat v našich životech: selžeme, uvědomíme si svou hříšnost před Bohem, vyznáváme konkrétní hříchy, je nám z nás samotných zle a smutno. A je dobré toto prožít a máme se za to modlit, aby nás Duch svatý usvědčoval z konkrétních hříchů. Tento zbožný zármutek je totiž začátek obnovy (2K 7,10-11). Ale po tomto zármutku má přijít čas radosti, nové touhy a horlivosti a ochoty k nápravě. Nemá smysl se neustále trestat a obviňovat a mít smutný obličej. Bůh nám plně odpustil a chce, aby se náš čas pláče změnil v čas radosti.

Jana Coufalová (Olomouc)

úterý – 29. ledna Neh 8,13-18

Radost z obnovení zapomenutého svátku

Celé shromáždění těch, kdo se vrátili ze zajetí, si udělalo stánky a sídlili v nich, což Izraelci nedělali od dob Jozua, syna Núnova, až do onoho dne. Byla z toho převeliká radost. Z knihy Božího zákona se četlo den co den, od prvního až do posledního dne. Po sedm dní slavili slavnost. Osmého dne bylo slavnostní shromáždění, jak je ustanoveno. (Neh 8,17-18)

Izraelci se vrátili po mnoha letech v babylonském zajetí zpět do Judska a Jeruzaléma. Znovu si vystavěli domy, společným úsilím a za značných finančních obětí stavitelů se jim podařilo opět vybudovat Hospodinův chrám. Pod vedením Nehemjáše opravili navzdory protivenství nepřátel pobořené jeruzalémské hradby. Lid neznal dobře Hospodinův zákon, a tak často docházelo k jeho porušování. Někteří Izraelci si brali ženy z okolních národů, které neuctívaly výhradně Hospodina. Znalec zákona Ezdráš chtěl, aby Izraelci sloužili pouze Bohu a řídili se Božími přikázáními. Proto svolal Izraelce z Judska do Jeruzaléma a předčítal jim z knihy Zákona. 
Při naslouchání knize Zákona Izraelci zjistili, že mají v sedmém měsíci slavit slavnost stánků. Tuto slavnost neslavili od té doby, co zemřel Jozue, syn Núnův (zhruba 900 let!). Izraelci se rozhodli aplikovat Boží slovo ve svých životech a slavnost stánků obnovit. Proč Bůh vlastně nařídil, aby Izraelci slavili slavnost stánků? Odpověď najdeme v 3. knize Mojžíšově: „aby všechna vaše pokolení věděla, že jsem přechovával Izraelce ve stáncích, když jsem je vyvedl z egyptské země.“ (Lv 23,43) Jaký byl důsledek jejich poslušnosti Bohu? Měli z toho převelikou radost. Během sedmi dní slavnosti stánků se předčítalo z knihy Zákona. Byla to jedinečná příležitost poznat Boží slovo. My máme na rozdíl od Izraelců v době Ezdrášově Bibli k dispozici každý den. Jak často ji studujeme a žijeme podle toho, co nám Bůh dává poznat? 

Jan Hubený (Olomouc) 

středa – 30. ledna Neh 9,1-15

Vyznání hříchů ve stylu Izraele (opravdově)

Dvacátého čtvrtého dne toho měsíce se Izraelci shromáždili k postu v žíněných rouchách a s prstí na hlavě. Izraelovi potomci se oddělili ode všech cizinců. Stáli a vyznávali své hříchy i nepravosti svých otců. (Neh 9,1-2) 

Dnes jsme se s mým nevěřím kamarádem bavili o hříchu. Překvapil mě, když sám citoval Ježíše: „Kdo je z vás bez hříchu, hoď po ní kamenem.“ Ano, taková byla výzva Ježíše k těm, kdo chtěli ukamenovat prostitutku. Kamarád mi chtěl ukázat, že „přece i Ježíš měl moderní přístup k pokleskům“ (rozuměj hříchu) a byl milosrdný. Ano, kde bychom byli, kdyby nebylo Kristova odpuštění. A tak jsem v rozhovoru připojil další Ježíšův známý výrok: „Nejdřív vytáhni trám ze svého vlastního oka...“, tedy každý hleď předně na sebe, a nesuď druhé. To se mu líbilo.
Potom jsem se ale vrátil k jeho příběhu, kdy Ježíš ochránil onu ženu před ukamenováním. Znovu jsem si uvědomil, že cesta k Bohu je jen cestou pokání. Boží, Kristovo milosrdenství nic nemění na závažnosti hříchu v našem vztahu s Bohem a lidmi. Vždyť Ježíš se otočil na ženu, ujistil ji o tom, že ji nesoudí, ale hned ji vedl k opravdovému pokání: „Jdi, a nehřeš víc.“
Dejme si dnes čas na vyznávání našich hříchů. Dnešní text nám může být inspirací. Čiňme pokání po vzoru Izraelců, třeba i s postem. „Stáli a vyznávali své hříchy i nepravosti svých otců, četli z Písma, klaněli se Hospodinu, velmi hlasitě úpěli k Hospodinu, svému Bohu.“ Hřích není možné brát na lehkou váhu. Začněme dnes modlitbu opravdovým a upřímným vyznáváním našich vin. Jistě i naše srdce se potom naplní novou radostí a chválou.

Petr Coufal (Olomouc)

čtvrtek – 31. ledna Neh 9,16-28

Boží tresty byly spravedlivé

Ale začali být vzpurní a bouřili se proti tobě. Tvůj zákon zavrhli a vraždili tvé proroky, kteří je varovali, aby je obrátili zpět k tobě. Dopustili se strašného rouhání. Proto jsi je vydal do rukou jejich protivníků, aby je sužovali. Neh 9,26-27a

Lidská spravedlnost nesahá dál než na tento svět. Opírá se o nedokonalé zákony a souzení nedokonalými lidmi s omezeným poznáním. Jejím účelem je potrestat zločince za jejich zločiny. V centru její pozornosti je spíše zločin samotný než viník. Produktem lidské spravedlnosti je trest, a ten nezaručí, že se viník změní – napraví. Lidská spravedlnost zlo nepřemáhá, pouze je zastavuje, aby společnost byla ochráněna. Zločinec a jeho další osud není jejím hlavním zájmem.
Bohu nestačí soudit zločiny, protože v centru Jeho zájmu je člověk – tedy hříšník a jeho záchrana. Bůh nemůže opominout žádný hřích (přestože ne každý hřích je zločinem v očích lidské spravedlnosti), protože hřích vede ke smrti člověka. Bůh je Dobro, které přemáhá zlo. Bůh nám nabízí svoje odpuštění, pomáhá nám uvědomit si vlastní špatnost, aby nás od ní mohl osvobodit. Bůh nechce naše odsouzení, ale záchranu. Boží spravedlnost vede k životu.
„Budu vzdávat chválu Hospodinu, že je spravedlivý, budu zpívat žalmy jménu Hospodina, Boha nejvyššího.“ (Ž 7,18)

Dafne Bräuerová

pátek – 1. února Neh 9,29-37

Bůh milostivý a soucitný

Měl jsi s nimi trpělivost po mnohá léta. Skrze své proroky jsi jim dával výstrahu svým duchem, ale neposlouchali. Proto jsi je vydal do rukou národů cizích zemí. Ale z nesmírného slitování jsi s nimi neskoncoval a neopustil jsi je, protože jsi Bůh milostivý a soucitný. (Neh 9,30-31)

Kniha Nehemiáš je knihou obnovení, obnovení hradeb, Jeruzaléma, bohoslužeb i smlouvy s Hospodinem. Verše, které čteme, jsou poslední částí modlitby kněží, která přechází v uzavření smlouvy mezi Izraelem a Hospodinem. Tato modlitba rekapituluje, co všechno Izrael už zažil od Abrahama až do tehdejší doby. Zmiňuje selhání i nápravy, radosti i útrapy Božího vyvoleného lidu. 
Izrael v těchto verších vyjadřuje svou vinu, svůj hřích a pochybení na cestách s Hospodinem, kdy i přes výstrahy skrze proroky neposlouchali. A tak museli nést důsledky svých činů a své neposlušnosti. Bůh Hospodin je vydal do rukou cizinců, jejich království bylo dobyto a museli otročit ve své vlastní zemi, kterou jim Bůh dal. Ale neskoncoval s nimi a neopustil je, stále jim nabízel možnost obnovy vztahu k němu. 
Ano, náš Bůh je milostivý a soucitný i dnes, a proto se od nás neodvrací. Bylo by ale mylné si myslet, že nás ochrání od všeho zlého, a my tudíž nebudeme mít žádné trápení. Bůh nás vychovává, a proto neseme důsledky našeho chování a našich hříchů. Bůh nás varuje, a pokud zhřešíme, zakoušíme následek hříchu pro naše poučení. I přes to všechno zůstává Bůh věrný a stále znovu nám nabízí možnost obnovy. Chce, abychom ji využili.
Nenechme se tedy odradit tím, že už jsme mnohokrát zhřešili, porušili smlouvu, a že si neseme trápení způsobené našimi přestupky. Bůh na nás nezanevřel, neopustil nás, a čeká až s ním znovu obnovíme vztah. Náš Bůh je Bohem obnovy.

Filip Mečkovský (Olomouc)

sobota – 2. února Neh 10,1-32

Duchovní obnovení se závazkem

Připojovali se ke svým vznešeným bratřím. Přicházeli a přísežně se zaklínali, že budou žít podle Božího zákona, který byl vydán skrze Božího služebníka Mojžíše, a že budou zachovávat a plnit všechna přikázání Hospodina, našeho Pána, jeho práva a jeho nařízení. (Neh 10,30)

Když Boží Duch začne pracovat, dochází ke změně v našem životě. Duchovní obnovení znamená změnu, obrat od starého způsobu života. Také Izraelci to prožili. Poznali, že je Pán Bůh volá k tomu, aby se oddělili od ostatních národů a sloužili pouze Jemu. V přítomnosti svatého Boha se jejich srdce začala měnit. Nejprve svůj slib učinil Nehemjáš a Sidkiáš, po nich je následovali kněží, levité a jejich bratři. K nim se potom přidali vůdcové lidu, strážní, zpěváci, chrámoví sluhové a další a další. Jako by se spustila lavina. Izraelský národ touží uctívat a sloužit jen Hospodinu. Dostávají novou šanci a s ní přichází i jejich slib, že budou žít podle Božího zákona. Mají již touhu zachovávat a plnit všechna přikázání, nařízení a práva svého Boha. Poznali, že On je ten jediný pravý Bůh, který je miluje a kterého stojí za to poslouchat. Už tolikrát se od Hospodina odvrátili a šli si svou vlastní cestou. Jen Boží obrovská milost a láska je vždy nakonec přijímá. 
Jak trpělivý a milostivý je náš Bůh! Usilujme i my dnes o duchovní obnovu, o obnovení naší první lásky k našemu Pánu. Vždyť jsme zakusili Jeho dobrotu, odpuštění našich vin a nové začátky. Kéž je naše srdce cele při Hospodinu. 

Ruth Valentová (Olomouc)

neděle – 3. února Neh 13,1-31

Stálé nebezpečí polevení v posvěcení

Měl jsem o to spor s judskými šlechtici a ptal jsem se jich: „Jakého zla se to dopouštíte? Znesvěcujete den odpočinku! Což právě tak nejednali vaši otcové? Proto náš Bůh uvedl všechno toto zlé na nás a na toto město. A vy jej zase popouzíte k hněvu proti Izraeli tím, že znesvěcujete den odpočinku.“ (Neh 13,17-18)

Za Nehemjáše zjistili, jak „nebezpečná věc“ je předčítání z knihy Mojžíšovy. Jen díky znovuobjevení Božího zákona se přehnala Jeruzalémem pořádná politicko-náboženská vichřice (k dobrému):
Nejdřív vyšlo najevo, že do jejich shromáždění nesmí vstoupit přimíšenec z Moábu. Vyloučili je z Izraele. 
Nehemjáš zjednal pořádek v důležité místnosti v chrámu, kde dříve udělali skladiště. Dal vyházet nepatřičné věci z této velké komory v Božím domě, aby tam opět důstojně umístili obětní dary, kadidlo, nádobí a obětní dávky pro kněze. 
Když zjistil, že chrám je prázdný, pátral po služebnících z levitů. Jenže lidé neplatili desátky, oni nedostávali najíst, a tak se rozprchli z chrámu ke svým polím. Kdo by zpíval v chrámu, když mu zpívá žaludek. Ale i v tomto Nehemjáš rychle zjednal nápravu a dosadil sloužící na jejich místa.
A potom zjistil, že někteří lidé porušují den odpočinku a pracují v sobotu. Porušují další Boží přikázání. Jednoduše nechal na sobotu zavřít brány města, aby nepřicházeli obchodníci. Ti pár dní nechápavě přespali před branami města, a došlo jim, že to Nehemjáš s posvěcením lidu myslí opravdu vážně. A lid začal sedmý den odpočívat.
Jak je to s námi? Využijme dnešní Den Páně, den odpočinku, k zastavení a pohlédnutí do našich srdcí, peněženek, diářů. Pokud je neděle tvým pracovním dnem, máš jiný den k odpočinku a přemýšlení nad Božím vysvobozením z otroctví? (Dt 5, 12-15) Nebezpečí polevení v posvěceném životě je stejně aktuální i pro nás. Žádná z těchto Bohu nelibých praxí v životě Izraele se nestala ze dne na den, ale plíživě oklamala mnohé z nich.
„Bože, dej nám odvahu i sílu dnes číst nebo naslouchat Tvému slovu a podle něj také žít.“

Petr Coufal (Olomouc)

pondělí - 4. února J 1,1-9

Všechno povstalo skrze ně a bez něho nepovstalo nic, co jest

Na počátku bylo Slovo, to Slovo bylo u Boha, to Slovo bylo Bůh. To bylo na počátku u Boha. (J 1,1-2)

Evangelium podle Jana se otevírá nádherným prologem, který nás hned zkraje vede přímo ke Kristu. Ještě než začne psát příběh života Ježíše, Syna člověka, dává nám evangelista zahlédnout, kdo ve skutečnosti je ten, o kom bude řeč. Ten, který byl na počátku u Boha. Ten, skrze Nějž povstalo všechno, co jest. Bůh. 
Jak nesnadné je uvažovat o Trojici! Někdy se snad utíkáme k určité schematičnosti. Otec – Stvořitel, Syn – Vykupitel, Duch svatý – Posvětitel. Kristus však, čteme tady, byl účasten již na počátku věků. Bez Něj by nebylo nic, co jest. „Svět skrze něj povstal,“ čteme dále. Celé stvoření je takto svědectvím o Něm. Stejně tak i každý člověk, každý hříšník, žije z Jeho moci. Hledejme proto Krista. A to nejen ve svém srdci, ale i ve svých bližních, kteří jsou na světě skrze Něj, pro Něj a díky Jemu. Kéž potom na Posledním soudu smíme zaslechnout, že vše, co jsme učinili každému z těchto maličkých, Jemu jsme učinili. Také my jsme povoláni vydávat o Něm svědectví. Jsme povoláni ke službě Kristu.

Břetislav Smysl (Praha 4 – Na Topolce)

úterý - 5. února J 1,10-14

Těm, kteří ho přijali, dal moc stát se Božími dětmi 

A Slovo se stalo tělem a přebývalo mezi námi. Spatřili jsme jeho slávu, slávu, jakou má od Otce jednorozený Syn, plný milosti a pravdy. (J 1,14)

Svět byl stvořen Slovem Božím. Celé veškerenstvo se takto potkalo s Kristem již na samotném počátku. Když pak nastal čas, toto Slovo se stalo tělem a lidem byla v Ježíši zjevena jeho sláva, sláva jednorozeného Syna Božího. Jak je to možné, že nebyl ve svém příchodu poznán? Přišel přece do svého vlastního, ne k cizím. Přestože takto patřili k sobě, zůstal Kristus lidmi nepřijat. Odcizení. Lhostejnost. Neláska. Hřích.
Skrze stvoření patří každý člověk Kristu. V tomto není mezi lidmi žádný rozdíl. Rovněž však i z hlediska hříchu není žádný z lidského pokolení výjimkou. A přece, jak čteme dále, jsou tady někteří, co se liší. „Těm pak, kteří ho přijali...“
Kristus není ve svém příchodu odmítnut naprosto. Kdo jsou ti, kdo uvěřili v Jeho jméno? V čem jsou jiní? „Narodili se z Boha,“ čteme dále. Mají snad na tom tito lidé nějakou zásluhu? Sotva. A přece, z jejich strany je tady jednoznačný čin. Přijetí Krista. Jak to tedy je? Našemu rozjímání se to může jevit jako neproniknutelné tajemství. Nemusíme se však nad tím trápit. Spása totiž v posledu netkví v těchto otázkách, ale v jednorozeném Synu Božím, plném milosti a pravdy. K Němu upírejme pohled víry, v Něj jediného doufejme!

Břetislav Smysl (Praha 4 – Na Topolce)

středa - 6. února J 1,15-18

Nevyčerpatelná studnice milosti

Z jeho plnosti jsme byli obdarováni my všichni milostí za milostí. (J 1,16)

V řeckém textu dnešního oddílu výraz charin anti charitos (χάριν ἀντὶ χάριτος) přeložený jako „milostí za milostí“ doslova znamená „milost místo milosti“. Nová Boží přízeň je dosazována za tu stávající. Přijatá milost je nahrazována milostí čerstvou a děje se tak neustále. V Kristu je milost střídána milostí.
Různé epochy a situace v lidském životě si žádají různé způsoby Boží milosti a přízně. Potřebujeme jinou milost pro dny hojnosti a zdaru a jinou pro dny bídy a zmaru. Potřebujeme jinou milost pro slunné dny našeho mládí a jinou pro stinné dny našeho stáří. Potřebujeme jinou milost pro chvíle, kdy jsme na vrcholu a cítíme se bezvadně a jinou, kdy jsme na dně a cítíme se mizerně. Potřebujeme jinou milost pro nesení vlastních břemen a jinou pro nesení břemen druhých. Potřebujeme jinou milost, když máme jistou půdu pod nohama, a jinou, když se nám svět bortí. I církev potřebuje jinou milost v časech útlaku a pronásledování a jinou v časech nezávislosti a svobody.
Milost Boží není nikdy statickou věcí, ale je dynamická v závislosti na okolnostech, které předestírá bytí člověka v tomto světě. Celý náš život je prostoupen milostí za milostí, neboť není situace, na kterou by milost našeho Pána Ježíše Krista nestačila. Bohu díky!

Lydie Kucová (Praha 4 – Na Topolce) 

čtvrtek - 7. února J 1,19-34

Podezřívavá ortodoxie

Toto je svědectví Janovo, když k němu Židé z Jeruzaléma poslali kněze a levity, aby se ho otázali: „Kdo jsi?“ (J 1,19)

„Svědectví“ má rozměr náboženský i soudní. Obě tyto dimenze se v Janově evangeliu prolínají. Janovo svědectví o Ježíši povede druhé k víře. Je však předkládáno způsobem, jako by se jednalo o výpověď před soudem. Žalobci jsou „Židé“, což je v Janově evangeliu synonymum pro židovské náboženské vůdce. Ti jsou u Jana vnímáni jako neustálá opozice vůči Ježíšově službě. Výslech Jana Křtitele se točí okolo otázky „Kdo jsi?“ nebo ještě jinými slovy „Za koho se pokládáš?“ Celá záležitost výslechu Jana Křtitele židovskými náboženskými vůdci poukazuje na skutečnost, jak podezřívavá bývá ortodoxie k čemukoliv neobvyklému nebo novému. Jan neodpovídal normální představě proroka, kněze ani kazatele. Proto na něj náboženské struktury jeho doby hleděly nedůvěřivě. Církev může vždy podlehnout nebezpečí podezřívat a odsuzovat cokoliv, co je svěží, nové a co naruší její zažité či zbytnělé představy. Stěží se na světě najde jiná instituce, která by tolik odolávala změně jako církev. Často tak odmítla velké učitele a s nimi i závan Božího ducha jenom proto, že byla nedůvěřivá k čemukoliv novému a pokrokovému.

Lydie Kucová (Praha 4 – Na Topolce)

pátek - 8. února J 1,35-51

Kdo je Ježíš?

Amen, amen, pravím vám, uzříte nebesa otevřená a anděly Boží vystupovat a sestupovat na Syna člověka. (J 1,51)


Beránek Boží, Rabbi, Mesiáš, syn Josefův z Nazareta, Syn Boží, Král Izraele, Syn člověka – kolik jen jmen a titulů má Ježíš v tomto krátkém úseku Janova evangelia! Každý učedník vidí v Ježíšovi něco jiného a nese o něm svědectví způsobem jemu vlastním. Každý učedník přichází k Ježíši se svou vlastní nouzí i očekáváním. Někdo hledá Mistra, jiný Mesiáše a ještě další Krále. Avšak ze samotných slov Ježíšových rozpoznáváme, že žádný z těchto titulů přímo na otázku Kdo je Ježíš neodpovídá. Svědectví učedníků je jenom počátek; uvidí věci daleko větší. Obrazná řeč ve verši 51 poukazuje na to, že Boží skutečnost v Kristu Ježíši všechny tyto tradiční kategorie a označení přesahuje. Jak se dál bude vyprávění v Janově evangeliu rozvíjet, jména a tituly z této první kapitoly budou rozšířena, transformována nebo předefinována Ježíšovými slovy a činy, a nakonec i jeho smrtí a zmrtvýchvstáním. Bohatost svědectví tohoto oddílu nás varuje před škatulkováním Ježíše do předem daných kategorií. Zároveň nás vybízí k tomu, abychom měli oči otevřené pro překvapující zjevení Boží. I církev má často tendenci jednat tak, jakoby znala definitivní odpověď na otázku po Ježíšově identitě a měla pro něj jediný správný titul. Ovšem škála jmen a titulů této kapitoly nám ukazuje, že trvat na jednom jediném jménu Ježíšově se v podstatě míjí cílem a je nepochopením plnosti jeho identity.

Lydie Kucová (Praha 4 – Na Topolce) 

sobota - 9. února J 2,1-12

Svatba v Káni Galilejské

Takto učinil Ježíš začátek znamení v Káni galilejské, zjevil svou slávu, a jeho učedníci v něj uvěřili. (J 2,11; Žilkův překlad)

Evangelista Jan zaznamenal ve svém evangeliu sedm Ježíšových zázraků. První z nich je svatba v Káni Galilejské. Každý z těch sedmi příběhů nazývá znamením. Tím naznačuje, že je nevypráví pouze proto, abychom se dozvěděli, co se tenkrát stalo. Pomocí těchto příběhů chce povědět mnohem víc. Vypraví je tak, aby nám na nich ukázal, kdo je to Ježíš. Pomáhá nám v něho uvěřit. Tyto příběhy skutečně slouží jako znamení – někam ukazují. Něco trvalého a důležitého oznamují.
Dnes máme před sebou první znamení. Příběh, při němž učedníci v Ježíše Krista uvěřili. Když se nad ním zamyslíme, může pomoci i nám. Ježíš většinou pomáhal lidem, kteří se ocitli v zoufalé situaci. Obracejí se na něj nemocní, hladoví, chudí, všemi opovrhovaní hříšníci, malomocní lidé, nešťastní rodiče, kterým umírá dítě. V takových chvílích snad každý člověk hledá pomoc a touží po Božím milosrdenství. To může vytvářet zdání, že Boha potřebují jen lidé, kteří jsou na dně. Příběh o svatbě v Káni však vypráví o lidech, kteří byli na vrcholu sil. Sešli se, aby se mohli radovat a veselit. Byli přesvědčeni, že jim nic nechybí, všechno bylo přichystáno a nastrojeno. Na čem jiném si dává člověk víc záležet než na vlastní svatbě. Kdy jindy si připadáme jako mistři světa. A přece se tu schyluje ke katastrofě. Někdo špatně spočítal hosty a měchy vína. Hrozí velká ostuda. To nám připomíná, že i kdybychom něčemu věnovali všechny své síly a byli si jisti, že je všechno v pořádku, stačí malá chybička a všechno se hroutí a sype. Našemu životu totiž vždycky něco chybí, a kdo na to ještě nepřišel, bude dříve nebo později nemile překvapen.
Je tu však Ježíšova matka. „Už nemají vína“ říká. Vykladači říkají, že v ní smíme vidět církev. Církev nesmí být škodolibá, má lidem přát jejich štěstí a radost a hledat pomoc dřív, než je pozdě. Církev si má všímat, když někde hrozí katastrofa. Matka žádá Ježíše o pomoc. Ten zprvu odmítá. My si často představujeme, jak a v čem by nám měl Ježíš pomoci. Ježíš neříká, že nepomůže, ale jemně naznačuje, jak často mu nerozumíme a míjíme se s ním. To, co on nám nabízí, není jen záplata a výpomoc, ale úplně něco nového.
Církev se někdy – podobně jako Ježíšova matka – s Kristem míjí a moc mu nerozumí. Ale to neznamená, že je zbytečná. Církev se musí umět učit. Změnit své zvyky a názory. Opouštět slepé cestičky a naslouchat tomu, co říká živý Kristus. Zázraky se dějí tam, kde Bůh sám něco začíná, kde on volá k něčemu nás, a my místo zbytečného mudrování poslechneme.

Ladislav Mečkovský (Praha 4 – Na Topolce)

neděle - 10. února J 2,13-25

Očištění chrámu

V chrámu našel prodavače dobytka, ovcí a holubů i penězoměnce, jak sedí za stoly. Udělal si z provazů bič a všecky z chrámu vyhnal, i s ovcemi a dobytkem, směnárníkům rozházel mince, stoly zpřevracel a prodavačům holubů poručil: „Pryč s tím odtud! Nedělejte z domu mého Otce tržiště!“ (J 2,14-16)

Vyčisti svůj chrám. Velmi krátká výzva, kterou můžeme slyšet v dnešním verši. Ale co vše se za ní skrývá? Ježíš nachází v chrámu cosi, co tam nepatří, a podle toho také reaguje. Ale co se tam vlastně děje? Co je to vlastně za lidi? Možná jen obyčejní obchodníci, kteří viděli v tu chvíli nevyužitý prostor a přemýšleli prakticky. A je možné, že i my často přemýšlíme podobně. Snažíme se využít danou situaci, prostor, dar prakticky, v každodenním mumraji a máme i dobrý pocit, že se to či ono podařilo. Podaří-li se nám však občas zastavit a zamyslet se nad původním účelem daného, můžeme s překvapením zjistit, že se vlastně chováme podobně jako ti obchodníci. Nesnažím se je touto úvahou omlouvat, ale spíše poukázat, na naši všeobecnou nedokonalost a lidskost. Vyčistěme tedy své chrámy. Najděme pravý účel obdarování od Pána a snažme se přinést to pravé ovoce. Amen.

Alena Křížová (Praha 4 – Na Topolce)

pondělí – 11. února J 3,1-12

Chceš vejít do království Božího? Musíš se narodit z Ducha.

Ježíš odpověděl: „Amen, amen, pravím tobě, nenarodí-li se kdo z vody a z Ducha, nemůže vejít do království Božího. Co se narodilo z těla, je tělo, co se narodilo z Ducha, je duch. Nediv se, že jsem ti řekl: Musíte se narodit znovu.“ (J 3,5-7)

Nikodém, vážený muž, člen židovské rady, znalec Mojžíšova zákona, přichází za Pánem Ježíšem v noci. Chce Ježíše více poznat, má mnoho otázek, zřejmě je nejistý. Ví, že Ježíš je učitel, který přišel od Boha. Ví, že s Ježíšem z Nazareta musí být Bůh, protože činy, které Ježíš dělá, nemohou být z lidských sil a schopností. Nikodém hledá a zkoumá věci, které se dotýkají Božího království, ale očividně neví, jak na to.
Ale Pán Ježíš si nechce s Nikodémem jen tak povídat. Jde rovnou k tomu nejpodstatnějšímu, k duchovnímu znovuzrození. „Nenarodí-li se kdo z vody a z Ducha, nemůže vejít do království Božího.“
To je zásadní otázka pro každého člověka. Narodil ses znovu, duchovně? Křesťanem se nestáváš tím, že se narodíš křesťanským rodičům. Křesťana z tebe neudělá ani křest, chození do nedělní školy, mládeže nebo shromáždění. Křesťana z tebe neudělají dobré skutky nebo náboženské myšlení. Pokud chceš opravdu vejít do Božího království, pokud chceš znát Boha osobně, chceš být v Boží přítomnosti a žít pod jeho milostivou vládou, potom se musíš narodit znovu.
V původním textu je k popisu tohoto narození použito slovo, které znamená „znovu“ i „shora“. Ano, to nové narození je působením shora, od Boha. Slyšíme Boží slovo, evangelium, které se dotýká našeho srdce. Duch svatý nám zjevuje Krista, jeho dílo záchrany pro nás. Usvědčuje nás z hříchu, volá nás k pokání a víře. My na to reagujeme, obracíme se k Bohu, v pokání se spoléháme na Kristovu zástupnou oběť na kříži. Z Boží milosti se děje zázrak znovuzrození: Bůh oživuje duchovně mrtvého člověka, aby mohl vejít do jeho Království. Už jsi vešel?

Pavel Coufal (Brno)

úterý – 12. února J 3,13-17

Výmluvný důkaz Boží lásky k člověku

Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný. J 3,16

„Neboť Bůh tak miloval svět…“ Tolikrát přečteno, řečeno, slyšeno. Nejspíš už tu větu máme tak hluboko zarytou v sobě, že kdyby nás probudili o půlnoci, uměli bychom ji bez problému vysypat z rukávu, podobně jako malou násobilku nebo vyjmenovaná slova po b. Něco automatického, jasného, srozumitelného… stíháme vlastně ještě vnímat obsah? 
V Bibli je spousta důležitých vět, které jasně sdělují poselství o Boží lásce a záchraně, která je nabídnuta člověku. Čím je tato výjimečná? Pojďme společně zkusit malý experiment. Zavzpomínejte na školní léta a zkuste si tu větu číst nahlas, zřetelně, slovo za slovem – a při každém čtení dávat důraz postupně na další a další slovo. „Neboť Bůh tak miloval svět…“ říká, že pro svou lásku Bůh udělal to, co udělal. „Neboť Bůh tak miloval svět…“ mluví o Boží, a žádné jiné lásce. „Neboť Bůh tak miloval svět…“ upozorňuje, že nic není většího než tato láska. „Neboť Bůh tak miloval svět…“ prozrazuje, jak mocná tato láska je. A tak dále a tak dále. Až dojdete na konec, zjistíte, že materiálu k vděčnosti a úvahám je až až. Možná i proto se tato věta stala koncentrátem všeho, co je možné říci o Bohu. Taková „energie sbalená na cesty“ do dnešního i každého dalšího dne. 

Lucie Endlicherová (Brno)

středa - 13. února J 3,18-21

Miluješ světlo, nebo tmu? 

Neboť každý, kdo jedná zle, nenávidí světlo a nepřichází ke světlu, aby jeho skutky nebyly odhaleny. Kdo však činí pravdu, přichází ke světlu, aby se ukázalo, že jeho skutky jsou vykonány v Bohu. (J 3,20-21; ČSP)

Slyšel jsem mnohá kázání, která zahrnula větší či menší část třetí kapitoly Janova evangelia. Většinou končila u šestnáctého verše, výjimečně u verše 19. Ale Jan nám ve svém textu dokládá, že Ježíšova řeč byla delší, než si možná někdy připouštíme. I po obrácení je totiž možné náš život měřit velmi radikálně. Světlo nebo tma. Miluješ, nebo jsi nepoznal Boha. Milujete-li mě, budete zachovávat má přikázání. To všechno pochází z pera toho, který věděl, co je Ježíšova láska, a který se naučil ji opětovat v praxi. Byl Jan skutkařem? Vede nás ke skutkaření? Naprosto ne! Určitě nesměřuje k tomu, abychom činili skutky pro své spasení. Z toho snad Jana podezřívat nemusíme. Ale zcela jistě nás vede k tomu, abychom činili skutky, protože jsme spaseni. V souladu s tím, že patříme světlu, a ne tmě.
Jako kluk jsem několikrát (potmě) ukradl vratné lahve za samoobsluhou a druhý den je šel proměnit za hotovost. Když jsem dospěl a uvěřil v Ježíše, činil jsem i z tohoto pokání. Že se nemá krást, mi bylo jasné. Ale plno dalších věcí mi jasných nebylo. Postupně jsem četl Bibli a poznával Boží názory, měřítka a Boží vůli. A postupně jsem opouštěl skutky tmy. Vždycky to bylo o rozhodnutí: budu více milovat život v Božím světle, nebo své názory a zvyky? Nejsou to církevní tradice, ale Písmo, které mě má vést ke každému dobrému činu. Stále ještě nejsem dokonalý, ale nadšení z toho, abych Pánu Bohu ukázal svoji lásku v praxi, mě zatím neopustilo. A podobné nadšení přeji i tobě dnes.

Zdenek Pokorný (Brno)

čtvrtek - 14. února J 3,22-36

Postoj ke Kristu je rozhodující pro život 

Otec miluje Syna a všecku moc dal do jeho rukou. Kdo věří v Syna, má život věčný. Kdo Syna odmítá, neuzří život, ale hněv Boží na něm zůstává. (J 3,35-36) 

Jak pokorný je postoj Jana Křtitele! V žádném případě si nepřisvojuje popularitu nebo slávu u lidí. Nežárlí na vycházející „hvězdu“ Ježíše z Nazareta. Přestože začal svoji veřejnou službu dřív než Ježíš, přestože za ním dříve chodilo velké množství lidí, ví, že naplnil svoje poslání a že je čas ustoupit z centra pozornosti. 
Jan Křtitel ví, kým je a jaké je jeho místo v Božím plánu. Ví, že naprosto všechno záleží na samotném Bohu. Pokud Bůh člověka povolá, zmocní, vyzbrojí ke službě, potom skrze něho i působí. To se nedá nijak zmanipulovat nebo zvrátit. Jan pouze připravoval cestu pro Krista, byl jeho předchůdce. Na svatbě zaujímá důstojné místo Ženichova přítele, ale skutečným Ženichem je Ježíš – tomu patří nevěsta. A tak se Jan raduje z toho, že se Ježíš ujal svého úkolu, že vstoupil do Mesiášské služby i do slávy, která náleží jen jemu.
Máme i my tento postoj? Raduji se z toho, že mohu vyvýšit Ježíše a sám zůstat v pozadí? Je Pán Ježíš i pro mě nade vším? On je ten milovaný Boží Syn, kterému nebeský Otec svěřil svoji moc. 
Toto když pochopíme, tak netoužíme strhnout pozornost lidí na sebe. Nejde nám o vlastní popularitu, o naše vlastní učedníky. Nejsme „guruové“, jsme Kristovi služebníci. Z celého srdce chceme stát vedle Ženicha a radovat se z něho a jeho díla. Chceme ukazovat všem na Pána Ježíše, protože jemu patří veškerá sláva a čest! Jen v něm může každý člověk získat věčný život. Kdo věří v Syna, má život věčný. Kdo Syna odmítá, život nespatří a zůstává na něm Boží hněv.
Proto vyvyšujme Ježíše, oslavujme Ježíše, zvěstujme Ježíše všem lidem. Kdo chce žít, musí v něho věřit.

Pavel Coufal (Brno)

pátek - 15. února J 4,1-18

Kristus nabízí živou vodu 

Ježíš jí odpověděl: „Každý, kdo pije tuto vodu, bude mít opět žízeň. Kdo by se však napil vody, kterou mu dám já, nebude žíznit navěky. Voda, kterou mu dám, stane se v něm pramenem, vyvěrajícím k životu věčnému.“ (J 4,13-14)

Samařanka byla členkou farizei nenáviděné smíšené rasy, měla špatnou pověst a navíc byla v nesprávný čas (v poledne) na nesprávném (veřejném) místě. Byla u Jákobovy studny, která nebyla zásobena pramenem, ale byla rezervoárem, tedy „mrtvou vodou“. Pán Ježíš byl unaven cestou a asi měl žízeň. To dokládá, že byl skutečně pravým člověkem, že vstoupil do všech normálních zkušeností našeho života, a proto nám je schopen dokonale porozumět. 
Máme před sebou úžasný vzor „evangelizačního pohovoru“, který Ježíš zahájil originální prosbou: „Dej mi napít!“ Při tomto rozhovoru vidíme, jak její poznání postupně roste. Nejprve v Ježíši vidí jen Žida, pak Proroka a nakonec Mesiáše. Když Ježíš říká „Každý, kdo pije tuto vodu, bude mít opět žízeň,“ tak i nám říká, že věci tohoto světa nás nikdy plně neuspokojí. K životu potřebujeme vzduch, vodu, potravu a světlo. Pán Ježíš je dechem (Duchem) Božím, chlebem života, světlem života a vodou života. 
Z dalšího rozhovoru vidíme, že „voda… k životu věčnému“ znamená duchovní život. K „pití živé vody“ je ovšem třeba nejprve lidské srdce připravit. Nejprve musí přijít usvědčení z hříchů a pokání; teprve potom může přijít spasitelná víra. Ježíš zjevuje její duchovní neznalost a vede ji k poznání hříchu. Zjevuje se jako Mesiáš, a ona jej skutečně poznává. Po rozhovoru tam odložila nádobu – už měla živou vodu v sobě, a utíkala svědčit svým sousedům. Když uvážíme, jak málo toho znala, jak byla nadšená – až se stydíme…

Pavel Smilek (Brno) 

sobota - 16. února J 4,19-42

Pravým nasycením duše je činění Boží vůle

Můj pokrm je, abych činil vůli toho, který mě poslal, a dokonal jeho dílo. (J 4,34) 

Na mnoha místech na světě je hlad a lidé stále umírají kvůli nedostatku potravin. A zároveň je jiný hlad po celém světě. Hlad duše, která je navzdory všem informacím a nepřeberným způsobům zábavy stále prázdná. 
V jedné televizní show se ptali známé herečky, která měla dost velkou nadváhu, co s tím dělá. Odpověděla, že chodí k nutričnímu specialistovi, a ten že jí řekl, že je podvyživená. Obecenstvo propuklo v hlučný smích – obézní a podvyživená přece nejde k sobě! Žel – právě to je kořen problému. 
Sytíme se kdečím, ale skutečná potrava nám chybí. Ježíš po rozhovoru se samařskou ženou odmítá jídlo a říká cosi o pokrmu, který sytí úplně jiným způsobem: „Můj pokrm je, abych činil vůli toho, který mě poslal…“
I nás Bůh zve, abychom se sytili ne šlehačkou, ale skutečným Chlebem. A stejně tak (jako kdysi Kristus) nás zve, abychom plnili Jeho vůli. Možná vás překvapí, u kolika veršů v Bibli je doslova napsáno: Boží vůlí je, aby … vůle Boží pro vás je… Bůh chce… 
Je to vlastně velmi jednoduché. Jen si musíme upřímně pojmenovat, jestli chceme mít spíš svůj klid, anebo toužíme dát svůj život Bohu k dispozici. Budeme-li plnit Jeho vůli, nebudeme hladovět.

Kateřina Hodecová (Brno)

neděle - 17. února J 4,43-54

Důvěra Ježíšovu slovu 

Královský služebník mu řekl: „Pane, pojď, než mé dítě umře!“ Ježíš mu odpověděl: „Vrať se domů, tvůj syn je živ!“ Ten člověk uvěřil slovu, které mu Ježíš řekl, a šel. Ještě když byl na cestě, šli mu naproti jeho sluhové a oznámili mu: „Tvůj syn žije.“ (J 4,49-51) 

Máme před sebou zajímavou scénu – bohatý dvořan nelituje trmácet se 32 km a prosit o pomoc vesnického tesaře. Zcela evidentně musel spolknout svoji pýchu, byl v nouzi a byl schopen se pokořit bez ohledu na to, co tomu řeknou druzí. Začít hledat pomoc u Pána Ježíše Krista je často pokořující v očích druhých lidí. 
Odpověď Ježíše byla překvapující: „Neuvidíte-li zázraky a znamení, neuvěříte.“ Ježíš měl zřejmě způsob, jak se ujistit, že královský úředník to myslí skutečně vážně. Kdyby se prosící muž naštval, reagoval podrážděně, kdyby nepřijal výtku, Ježíš by viděl, že jeho víra není dostatečně upřímná a hluboká. Chceme-li získat pomoc od Pána Ježíše Krista, musíme být upřímní, důslední, musíme skutečně o pomoc usilovat. Nemůžeme očekávat, že Bůh vyslyší naši modlitbu, kterou zapomeneme dříve, než ji dořekneme. Nejde o to, že bychom si vlastním úsilím něco na Bohu vymohli – ale On chce vidět, že o Jeho pomoc skutečně stojíme. 
Královský služebník mu řekl: „Pane, pojď, než mé dítě umře!“ Ani víra královského úředníka nebyla dokonalá, možná byla aspoň zpočátku polovičatá. Královský úředník byl přesvědčen, že Pán Ježíš musí uzdravit syna na místě a že v případě úmrtí je už příliš pozdě. Pán Ježíš ale k němu nechce jít, i když ho o to prosí, a uzdravuje dítě „na dálku“. Můžeme sledovat růst víry královského úředníka. Nejprve byla jeho víra důvěřivá – uvěřil Slovu a měl pokoj v srdci; neznal výsledek až do příštího dne (neměl mobilní telefon) – to je důkazem jeho důvěřivé víry. Byl dokonce schopen odložit svoji cestu domů a věděl, že jeho syn je mimo nebezpečí. Poté se jeho víra stala potvrzenou (ověřenou) vírou – syn byl uzdraven. Nakonec byla jeho víra nakažlivou vírou – uvěřil on i všichni v jeho domě. 

Pavel Smilek (Brno) 

pondělí – 18. února J 5,1-18

Ježíš se při plnění svého poslání neohlíží na tradici

A proto Židé začali Ježíše pronásledovat, že takové věci dělal v sobotu. On však jim odpověděl: „Můj Otec pracuje bez přestání, proto i já pracuji.“ (J 5,16-17)

V sloupořadí u rybníka Bethesda roky lehával nemocný muž v naději na vysvobození ze svého trápení. Místo toho znovu a znovu viděl uzdravení a radost druhých. Nebyl nikdo, kdo by mu pomohl dojít k rybníku v okamžiku, kdy se v něm začala vířit voda na znamení příchodu anděla. Mnohokrát to sám zkoušel, ale vždy byl někdo rychlejší. Nebyl žádný pořadník, lidé ho předbíhali, za ta léta to byla spousta lidí. Nikdo mu nepomohl a nikoho jeho osud nezajímal. Až jednou se tam objeví Ježíš. „Chceš být uzdraven?“ „Vstaň, vezmi své lehátko a choď.“ To stačí. Muž je uzdraven. Jaká radost!
Šťastný konec? Nikoliv: místo toho Židé Ježíše pronásledují. On ale nedělá nic náhodně. Drtí zkreslené představy duchovních autorit doby o tom, co to znamená být v souladu s Boží vůlí – právě proto prokáže milosrdenství v sobotu. Oni pak samozřejmě nevědí, co si s Ježíšem počít. Nezapadá jim do žádné kategorie, je zběhlý v Zákoně, událo se skrze něj množství znamení a divů. Jeho slovo je mimořádně mocné. Zástupy jej následují. Přitom všem nepřestává tvrdě mluvit proti autoritám doby.
Duchovním Izraele se podařilo dokonale vyprázdnit Boží poselství člověku a nahradit je mrtvou tradicí. Nebyli ochotni se za žádnou cenu vzdát své role a svého výkladu Písma. Tato jejich slepota je dovedla až k roli iniciátorů popravy Mesiáše; tento Ježíš neladil s očekáváním. 
Před Kristem se nikdo neschová za úkony, tradici a liturgii. To všechno může mít své místo a hodnotu, pokud to nezastíní Ježíše samotného. Co se nepodařilo Židům na přelomu věku, co nedokázala institucionalizovaná katolická církev středověku, to se nemůže podařit nikomu, kdo by se dnes pokusil „ovládnout Ježíše“ a vměstnat ho do zjednodušených představ. Nechme se proto znovu a znovu vyvádět z pohodlí našich zvyků a tradice. Dávejme Ježíši na každý den prostor k tomu, aby skrze nás jednal novým a živým způsobem, který promlouvá k lidem kolem nás.

Martin Skoumal (Zlín)

úterý – 19. února J 5,19-30

Věčný život fakticky začíná uvěřením v Ježíše Krista

Amen, amen, pravím vám, kdo slyší mé slovo a věří tomu, který mě poslal, má život věčný a nepodléhá soudu, ale přešel již ze smrti do života. (J 5,24)

Ježíšovo slovo je stejně platné dnes, jako bylo v den, kdy ho řekl. Je stejně pravdivé, stejně nutné a stejně naléhavé. Je pravdivé, protože Ježíš je ten, který má stejnou moc nad životem a stejné právo soudit, jako má Pán Bůh. Syn byl poslán Otcem, aby činil to, co činí Otec – křísí mrtvé a probouzí k životu (v. 21). Ježíšovo slovo je nutné, protože Bůh je zdrojem skutečného života. Má život v sobě, kdežto lidé mají život jen skrze někoho jiného. Buď je to fyzický život, nebo duchovní život. V Bibli čteme: ,,I vy jste byli mrtvi pro své viny a hříchy.“ (Ef 2,1) A že jsme žili z mrtvých skutků (Žd 6,1 a 9,14). Nemůžeme získat život vlastními silami; potřebujeme někoho, kdo nám život dá. 
Ježíš nás ujišťuje, že dává život věčný hned, když k Němu voláme. Všimněte si, že každé sloveso v tomto verši je v přítomném čase: ,,Kdo slyší...věří...má život věčný.“ V té chvíli, když někdo uvěří, že Ježíš je Syn Boží, přejde ze smrti do života a stane se Božím dílem. ,,Jsme přece jeho dílo, v Kristu Ježíši stvořeni k tomu, abychom konali dobré skutky, které nám Bůh připravil.“ (Ef 2,10) 
Věčný život už začal. Nicméně Ježíšovo slovo je také naléhavé. Ti, kteří nevěří, jsou totiž stále mrtvi pro své viny a hříchy. Žijí v mrtvých skutcích a jsou stále pod soudem. Boží slovo k vám je: ,,Hle, nyní je čas příhodný, nyní je den spásy!“ (2K 6,2) Jste mezi mrtvými, nebo živými?

Donna Wall (Zlín)

středa – 20. února J 5,31-47

Starý zákon přesvědčivě mluví o Kristu

Zkoumáte Písma a myslíte si, že v nich máte věčný život; a Písma svědčí o mně. Ale vy nechcete přijít ke mně, abyste měli život. (J 5,39-40)

Svědectví má obrovský význam v životě každého člověka. Je to prostředek, forma, způsob sdělování informací o události, vědomosti či poznání. Skrze svědectví se dostáváme do konfrontace, zda dané události uvěříme a přijmeme ji, či naopak. Dnešní text je protkaný mnoha způsoby svědectví: Otce, Jana Křtitele, Ježíše, Jeho skutků a samotného Písma. Boží slovo je pro nás ten nejvzácnější a nejdetailnější zdroj poznávání Boha. 
Důležité je uvědomit si, že samotné hluboké a důsledné zkoumání Písma, podřizování se Božímu slovu a dodržování Božích přikázání nikomu spásu a věčný život nepřinese. Jejich funkcí není život dát, ale ukazovat na Ježíše. A právě v dnešním slovu Ježíš jasně říká: „Zkoumáte Písma a myslíte, že v nich máte věčný život …“ Pokud se tedy Židé a stejně tak někteří současní lidé zabývají podrobným studiem Písma, a přesto odmítají svědectví o Kristu, odmítají tak Bohem dané poslání Písma. 
Cesta takového studia tedy nevede k jedinému pravému poznání – ke Kristu samotnému. A Ježíš přímo říká: „ … a Písma svědčí o mně. Ale vy nechcete přijít ke mně, abyste měli život.“ Rozhodující pro každého je předstoupit před Ježíše, uvěřit a přijmout Krista jako živého Boha, přijmout Jeho milost a lásku. Nastal čas Nové smlouvy, která je protkaná Ježíšovou přítomností. Věřme svědectví o Kristu, věřme Kristu. To je jediná cesta k životu v plné Boží přítomnosti, jediná cesta vedoucí správným směrem. 

Josef Skoumal (Zlín)

čtvrtek – 21. února J 6,1-21

Ježíš výmluvným zázrakem potvrzuje své mesiášství 

Pak vzal Ježíš chleby, vzdal díky a rozdílel sedícím; stejně i ryby, kolik kdo chtěl. (J 6,11)

Tento verš je vyvrcholením situace, kdy Ježíš volá své učedníky do služby druhým, i když oni sami měli pocit, že na to nemají. Ježíš často posiloval víru svých učedníků tím, že je stavěl do nemožných situací. Když měli učedníci sami nasytit zástup tisíce lidí, hleděli přímo do tváře své vlastní nedostatečnosti. Byla to zkouška jejich víry. Na Ježíšovu výzvu zareagovali učedníci tak, jak to často děláme i my. Začali se vymlouvat a říkat mu věci, které on dávno věděl. Zdá se nám, že nejsme dost chytří, vzdělaní, že nemáme dost zdrojů. A vůbec - ať si na to Bůh sežene někoho jiného!
Některé věci se nikdy nemění a Ježíšova odpověď také ne. Jinými slovy: „Jen mi přineste, co máte, a já s tím něco udělám. Přineste mi své omezené vzdělání, nedostatek zkušeností, strach a nejistotu a dívejte se, co dokážu.“ Když jsme ochotni dát to, co máme, k dispozici Bohu, začnou se dít úžasné věci.

Pavel Novosad (Zlín)

pátek – 22. února J 6,22-40

Nejdůležitější skutek – víra v Ježíše Krista

 Řekli mu: „Jak máme jednat, abychom konali skutky Boží?“ Ježíš jim odpověděl: „Toto je skutek, který žádá Bůh: abyste věřili v toho, koho on poslal.“ (J 6,28-29)

Učedníci měli unikátní výsadu – fyzicky viděli Ježíše v každodenních situacích. Viděli, co považuje za důležité, čím tráví čas, viděli, jak mluví s lidmi, jak se tváří, také jak jedná s vysoko i nízko postavenými. Viděli, jak je jiný a jak je to neodolatelně ono.
Učedníci leckdy pokládali poněkud nezralé otázky, stejně jako my. Například ta z dnešního textu: „Jak máme jednat, abychom konali skutky Boží?“ Způsob otázky naznačuje, jakou odpověď si přejí slyšet. Vlastně říkají: „Dej nám seznam těch správných skutků, těch Božích skutků, a my jej budeme dodržovat. Věčnost je pak naše…“
Ježíšova odpověď je, jak jsme u něj zvyklí - pár slov, která vám obrátí rozum naruby. „Toto je skutek, který žádá Bůh: abyste věřili v toho, koho on poslal.“ No tak moment. My chceme slyšet ten seznam, ty položky, ty skutky vedoucí k věčnosti, a ty nám říkáš, že Bůh žádá, abychom věřili v tebe? A to je ten skutek? To je všechno?
Ne, není to všechno, ale nejde tu jen o skutky. Skutky jsou viditelné, ale nejprve jde o to, co je uvnitř, a to vidět není. Naše srdce musí pochopit, že smyslem není se „proskutkařit“ do nebe, ale že díky Boží milosti můžeme skrze víru dělat dobré věci, které se Bohu líbí a lidem jsou k užitku.
Pokud by někdo přece jen požadoval zmíněný seznam skutků vedoucích k věčnosti, tak tady je a jsou na něm dvě položky: víra v Ježíše Krista a všechno, co pramení z víry a oslavuje Boha.

Jiří Jadrníček (Zlín)

sobota – 23. února J 6,41-59

Ježíš – chléb života

Já jsem chléb života. Vaši otcové jedli na poušti manu, a zemřeli. Toto je chléb, který sestupuje z nebe: kdo z něho jí, nezemře. (J 6,48-50)

Máte rádi čerstvý chléb? Já ano. Když si mohu ukrojit krajíc čerstvého chleba, s potěšením vnímám jeho barvu, vůni, strukturu a ve finále i jeho chuť. Dobrý chléb přináší radost ještě dříve, než se do něj zakousnete, a dodává našemu tělu potřebné živiny. Dobrý chléb je pochoutka. A přitom je to běžná potravina a každý jej zná. Není divu, že si Pán Ježíš často vybral chléb, když vysvětloval věci Božího království. Sytit se Kristem je pro duchovního člověka stejně potřebné jako sytit fyzické tělo potravou (chlebem). Obě skutečnosti vedou k životu. Sycení potravou je potřebné pro udržení života našeho fyzického těla, ale má účinek pouze dočasný. Sycení Kristem je potřebné pro našeho ducha a vede k životu věčnému. 
Tuto duchovní pravdu Ježíš jasně řekl židovským zákoníkům a farizeům, když pobýval a učil v Kafarnaum. Ale oni to nedokázali pochopit ani přijmout. Při tomto rozhovoru poukázal Ježíš ještě na jeden příklad. Připomněl jim manu, kterou jedli Izraelité na poušti po odchodu z Egypta. Mana byl „chléb sestupující z nebe“. Toto zákoníci a farizeové velmi dobře věděli. Mana sytila izraelský národ po čtyřicet let, ale všichni, kdo ji jedli, jednou stejně zemřeli. Mana nemohla dát lidem život věčný. 
Pán Ježíš Kristus sám sebe též označil za „chléb z nebes, chléb živý.“ On, dokonalý Bůh, sestoupil z nebes ze slávy Hospodinovy na naši porušenou zem, aby lidem odsouzeným kvůli hříchu na smrt přinesl život. Kdo se sytí Kristem, bude živ navěky. Kéž je touha po Pánu Ježíši v našich životech stejnou realitou jako chuť na dobrý chléb.
 
Josef Švirák (Zlín)

neděle – 24. února J 6,60-71 

Od Ježíše není kam jít k lepšímu

Šimon Petr mu odpověděl: „Pane, ke komu bychom šli? Ty máš slova věčného života. A my jsme uvěřili a poznali, že ty jsi ten Svatý Boží.“ (J 6,68-69)

Mladý americký spisovatel Jeff Goins při bilancování končícího roku uvedl: 
„V tomto roce jsem vydělal víc peněz než kdy předtím, můj blog přesáhl 100 000 pravidelných čtenářů a vydal jsem další bestseller. Tak proč se na konci roku cítím, jako by mi něco chybělo?“
Člověk jen těžko v životě nalézá stálé štěstí a naplnění. Může vydělat hodně peněz, poznat mnoho zajímavých míst, lidí, užít si věcí a života, získat slávu a moc. Přesto jen velmi těžko dosahuje trvalého uspokojení a naplnění své duše. Známá jsou slova Aurelia Augustina, která napsal na počátku svého Vyznání: „Stvořil jsi nás pro sebe a neklidné je naše srdce, dokud nespočine v tobě.“
Podobnou zkušenost učinil v dnešním čtení i Petr. Ježíš přitahoval od počátku svého veřejného působení velkou pozornost. Mnozí za ním chodili, trávili s ním čas, dokonce se stali jeho učedníky. Některé přitahovala Ježíšova výjimečná osobnost, jiné zázraky, které činil, nebo naděje, že se stane králem a zúčtuje s nenáviděnými Římany. Jen málokdo však rozpoznal v Ježíši Božího Syna. Když se od Ježíše mnozí odvrátili a zůstalo s ním jen dvanáct jeho učedníků, Ježíš se jich zeptal: „I vy chcete odejít?“ Šimon Petr mu odpověděl: „Pane, ke komu bychom šli? Ty máš slova věčného života. A my jsme uvěřili a poznali, že ty jsi ten Svatý Boží.“ (J 6,67-69)
Je to velká Boží milost, když nám Duch svatý zjeví pravdu o Ježíši Kristu a když v ní dokážeme zakořenit a růst. Potom již není, kam bychom šli, není lepšího místa, lepšího Boha. Naše duše došla naplnění záměru, pro nějž byla stvořena. Jak pro tento čas, tak i pro věčnost.

Bohdana Sedláčková (Zlín)

pondělí - 25. února J 7,1-13

Strach zavírá ústa

Bylo o něm mezi lidmi mnoho dohadů. Jedni říkali: „Je dobrý.“ Jiní říkali: „Není, vždyť svádí lid.“ Nikdo ovšem ze strachu před Židy o něm nemluvil veřejně. (J 7,12-13) 

Pán Ježíš putuje raději po Galilei, nechce se konfrontovat s Židy v Jeruzalému. Židé jsou v Janově evangeliu označeni jeho myšlenkoví oponenti Pána Ježíše. Nepřijímají jeho výklad Písma a stále se s ním přou, hádají. Proto přichází na svátky stánků až těsně před jejich začátkem a přichází zcela nepozorovaně. Ale taková osobnost jako je Ježíš se nemůže skrýt. Sami Židé ho hledají a ptají se: „Kde je?“ Také ostatní lidé Ježíše znají, něco oněm slyšeli, ale názory na něj se liší. Jedni říkají, že je dobrý, druzí, že svádí lid. Všichni však o něm na veřejnosti mlčí. Bojí se Židů, svých náboženských představitelů. Jako by zakazovali lidem, aby si udělal každý svůj obrázek o Ježíši, svou vlastní zkušenost. Jako by jen náboženští představitelé směli správně ohodnotit, zda je Ježíš dobrý, nebo špatný. Jak je tomu dnes? Nebráníme lidem v setkání s Ježíšem, v názoru na Ježíše, nedáváme jim hotové názory? Každý přece má mít osobní zkušenost s ním. Jaký strach nám zavírá ústa? Bojíme se mluvit veřejně, nahlas o Ježíši? Veřejně se k němu přiznat? Čeho nebo koho se bojíme dnes? Jakých představitelů anebo navzájem mezi sebou? 

Michal Petratur (Vikýřovice)

úterý - 26. února J 7,14-24

Chceš konat Boží vůli, nebo zpochybňovat Boží slovo? 

Ježíš jim odpověděl: „Mé učení není mé, ale toho, kdo mě poslal. Kdo chce činit jeho vůli, pozná, zda je mé učení z Boha, nebo mluvím-li sám za sebe.“ (J 7,16-17)

Pán Ježíš nakonec do Jeruzaléma na svátky dorazí. Učí, vykládá Písmo zcela veřejně v chrámu. Židé opět zpochybňují jeho výklad, neboť prý je neučený muž. Pán Ježíš však neprosazuje sebe, ale toho, kdo ho poslal, činí jeho vůli, Boží vůli. A stejně každý, kdo chce následovat Boha, konat jeho vůli, tak nakonec pozná, že Ježíšovo učení je od Boha. Slovy mluví a v obrazech přibližuje, jaký je Bůh. I my dnes chceme v svém životě jít za Bohem, konat, co on žádá, tedy jeho vůli. Boží vůli poznáváme z jeho slova, z Písma, ale musíme je vykládat, přemýšlet o něm. Nehledat svou slávu, svou vlastní důležitost, ale pokorně studovat, přemýšlet, modlit se, a přijímat, co má pro mne Bůh připraveno. Přijmout to, že v Písmu poznávám pro svůj život jiné důrazy než můj bratr. Konat Boží vůli zní tak duchovně, zbožně, ale co to znamená konkrétně? Prorok Micheáš 6,8 říká: „Člověče, bylo ti oznámeno, co je dobré a co od tebe Hospodin žádá: jen to, abys zachovával právo, miloval milosrdenství a pokorně chodil se svým Bohem.“ To je to, co máme dělat. To je Boží vůle. Tak ji takto konkrétně konejme. 

Michal Petratur (Vikýřovice)

středa - 27. února J 7,25-36

Někteří lidé dají především na zázraky

Ale mnozí ze zástupu v něj uvěřili a říkali: „Až přijde Mesiáš, bude snad činit více znamení než on?“ (J 7,31) 

Během Ježíšova kázání o svátcích v chrámu dochází ke tříbení názorů na něj. Někteří nahlas uvažují, že by snad mohl být i Mesiášem. Mesiášem podle jejich představ, s neznámým původem. Kdežto Ježíše znají, i jeho původ, jeho rodiče. Přesto někteří ze zástupu posluchačů řeknou: „Až přijde Mesiáš, bude snad činit více znamení než on?“ Nejde jen o zázraky, ale jde o znamení, která Ježíš koná. V Janově evangeliu se slovo semeion – znamení vyskytuje častěji než v jiných novozákonních spisech. Vždy se objevuje v souvislosti s Ježíšovými zázraky. Janovi záleží na tom, aby se ukázal pravý vztah mezi znamením a vírou. Janovo evangelium zaujímá kritický postoj vůči víře, která je založena jen na zázracích. Víra v Ježíše jen jako činitele zázraků je klamná víra (J 2,23-3,2; 4,48; 6,2.14.30; 7,31; 9,16; 12,18). Jan ve svém evangeliu uvádí sedm znamení, která učinil Ježíš během svého života na zemi (proměnění vody ve víno, vzkříšení Lazara, a další). Pravý smysl znamení je v tom, že ukazují přímo na Ježíšovu smrt a vzkříšení, na proměnu, kterou přinese nový věk Ducha. Tato znamení vedou k víře v Ježíše Krista ukřižovaného a vzkříšeného, Božího Syna (J 2,11; 6,26; 12,37; 20,30). 
Víra založená výhradně na zázracích nebo jen zázraky sycená je víra nezralá. Zralá víra se raduje z toho, jaké zázraky vidí, ale není na nich závislá. 
Znamení má dvojí cíl: A. - ohlásit co přijde – proto je často předjímáním budoucího světa. B. - veřejně ohlašovat, zjevovat toho, který už nyní v tomto světě jedná, koná znamení. Tím znamení přitahují pozornost k Ježíšovi a připomínají, že v něm a skrze něho jedná sám Bůh.
Osmé znamení v Janově evangeliu je vzkříšení Pána Ježíše Krista, které bylo učiněno na něm. Jan 2,18: „Židé mu řekli: ‚Jakým znamením se prokážeš, že to smíš činit?´“ V. 19 a 20: „Ježíš jim odpověděl: ‚Zbořte tento chrám a ve třech dnech jej postavím´… On však mluvil o chrámu svého těla.“ 
Smysl sedmi znamení Janova evangelia je shrnut v J 20,30-31. V. 31: „Tato znamení jsou zapsána, abyste věřili (uvěřili), že Ježíš je Kristus (Mesiáš, Pomazaný), Syn Boží, a věříce měli život v jeho jménu.“ 
Znamení a divy lidé vyhledávají dodnes. Lidé jsou stále stejní a touží po znameních. Extrémní charismatici je „dělají“ na počkání, a tak matou lidi. Pán Ježíš Kristus se projevuje svou mocí v církvi i dnes, například vyslyšené modlitby za uzdravení nemocných. 
Důraz na víru, spolehnutí na Boha a znamení v Janově evangeliu vedou k víře v Ježíše. To je ten nejhlubší smysl znamení konaných Ježíšem. Janovi stačilo zapsat jen těchto sedm znamení. Co stačilo prvním křesťanům, stačí i nám. 

Michal Petratur (Vikýřovice)

čtvrtek - 28. února J 7,37-52

Ježíš ukojí duchovní žízeň 

V poslední, velký den svátků Ježíš vystoupil a zvolal: „Jestliže kdo žízní, ať přijde ke mně a pije! Kdo věří ve mne, ‚proudy živé vody poplynou z jeho nitra´, jak praví Písmo.“ (J 7,37-38) 

Svátky stánků vrcholí, a Ježíš volá duchovně vyprahlé a žíznivé posluchače k sobě. Nabízí jim vodu živou. Tak jak to učinil i samařské ženě. Lidé žízní, touží po naplněném životě, jak to vyjádřil i žalmista v Žalmu 42,3 „po Bohu žízním, po živém Bohu“. Srdce, nitro člověka zmírá touhou po naplnění. Je jako vyprahlá země, která nutně potřebuje déšť, vodu. Voda je symbolem pozemského života. Bez vody vše usychá, umírá, to si uvědomujeme i my v České republice, zvláště na jižní Moravě, kde je nedostatek srážek. Bůh je dárcem života, dává životu smysl a daruje také život věčný, který nezničí nic, ani smrt. Bůh nám daroval závdavek do našeho srdce. Tím závdavkem je Duch svatý, který se v nás stává živým pramenem, ze kterého stále tryská život, duchovní život. Tento nový život si nenecháváme pro sebe, ale vděčně a radostně se o něj sdílíme s ostatními žíznivými. Je tvůj život jako pramen vody živé, působí v tobě Duch svatý? Nese své ovoce, dává své dary? 

Michal Petratur (Vikýřovice)

pátek - 1. března J 8,1-11

Ne tvrdý soud, ale nabídka milosti a nového života 

Ježíš se zvedl a řekl jí: „Ženo, kde jsou ti, kdo na tebe žalovali? Nikdo tě neodsoudil?“ Ona řekla: „Nikdo, Pane.“ Ježíš řekl: „Ani já tě neodsuzuji. Jdi a už nehřeš!“ (J 8,10-11)

Pán Ježíš opět učí v chrámu, kde se konají oběti a modlitby starozákonního lidu. Učí o Bohu, svém Otci, zvěstuje milost, evangelium. Jeho nepřátelé se jej snaží nachytat, dostat do úzkých, do těžké, neřešitelné situace. Přivedou mu ženu přistiženou při cizoložství. Pro usvědčení z hříchu cizoložství je třeba dva lidi, muže a ženu. Ale oni muže nepřivedou. Tak jakýpak soud? Ježíš se nenechá chytit do pasti. Jde k jádru problému každého člověka, nejen této jedné ženy, přistižené při hříchu. Obrací kauzu proti soudcům samotným. Kdo z vás je bez hříchu, hoď první kamenem. Všichni se zastyděli, byli obviněni ve svém srdci. Každý měl, má, nějaký hřích, třeba skrytý. Je jednoduché ukázat jedním prstem na druhého a říci o něm, že je hříšník. Ale tři prsty téže ruky ukazují zpět, na toho, kdo vynáší soud. Proto nesuďme druhé, ale sami sebe zkoumejme v zrcadle Písma. Pán Ježíš zde nevystupuje v roli soudce, do kterého se pasují ti, kteří ženu přivedli. Ježíš jistě nesouhlasil s jejím hříchem, ale daroval jí milost a neodsoudil ji. Zvěstuje jí slovo osvobození, naděje a milosti. „Ani já tě neodsuzuji, jdi a nehřeš více.“ To je slovo, které můžeme přijmout i my pro sebe. Můžeme slyšet, že nám Pán odpouští naše hříchy a dává nám novou příležitost, nový život.

Michal Petratur (Vikýřovice)

sobota – 2. března J 8,12-20

Kdo následuje Světlo světa, bude mít světlo života

Ježíš k nim opět promluvil a řekl: „Já jsem světlo světa; kdo mě následuje, nebude chodit ve tmě, ale bude mít světlo života.“ (J 8,12) 

Když Pán Ježíš řekne, že je světlo, hned dodává – „kdo mně následuje, nebude chodit ve tmě“. Tímto slovem nám připomíná zkušenost Izraelců na cestě z Egypta do zaslíbené země, kdy jim na poušti bylo dáno světlo (ohnivý sloup), aby nezabloudili, aby šli za tím světlem, následovali ho. Kam šlo světlo, tam museli jít i oni. Nejsme to my, ale světlo, které udává směr i tempo naší cesty. Zůstaneme-li stát na místě, tak se ztratíme. Ježíšovo slovo „nebude chodit ve tmě“ neznamená, že kolem nás nebude tma, ale že tma nás nesvede na špatnou cestu. Aby světlo mělo smysl, předpokládá se existence tmy. Světlo vynikne na pozadí tmy. Stačí malé světélko, třeba zažehnutá zápalka, která rozřízne tmu, a my můžeme prohlédnout. Kolem nás je tma. Stále více se nám dostávají do života některé věci, které se Bohu nemusí líbit. Proto potřebujeme světlo – to znamená Ježíše. A potřebujeme za tímto světlem jít, následovat ho. Konkrétně to znamená ptát se: „Co chceš, Pane, abych dělal?“ Také nejsme schopni uchránit před temnotou svoje děti. Ale můžeme je směrovat ke zdroji světla – k Ježíši. Uvědomme si, že žijeme v temnotě. Nemůžeme se před ní uchránit, můžeme se ale ochránit, aby neměla poslední slovo. Poslední slovo má světlo, které svítí a tma je nepohltí. „A přece vám píšu přikázání nové – vždyť se stalo skutečností v něm i ve vás, že tma ustupuje a pravé světlo již svítí.“ (1J 2,8)

Michal Petratur (Vikýřovice)

neděle - 3. března J 8,21-30

Odmítnutí Ježíše Krista znamená zemřít ve hříchu

I řekl jim: „Vy jste zdola, já jsem shůry. Vy jste z tohoto světa, já nejsem z tohoto světa. Proto jsem vám řekl, že zemřete ve svých hříších. Jestliže neuvěříte, že já to jsem, zemřete ve svých hříších.“ (J 8,23-24)

Pán Ježíš pokračuje v rozhovoru se Židy, kteří mu ale stále nerozumí, nechápou jeho slova, ani jeho úkol zde na zemi. Jeho posláním mezi námi lidmi je ukazovat, jaký je Bůh. Ježíš Kristus je kámen prubířský. On sám, osoba Ježíše Krista, je základní kámen naší víry. Záleží na našem postoji k němu, na vztahu k němu. Pokud mu důvěřujeme, věříme, máme jistotu odpuštění hříchů a dar věčného života. Pokud mu nebudeme důvěřovat, zůstáváme ve svých vinách a hříších a není pro nás naděje pro věčnost. Vztah ke Kristu rozhoduje o naší přítomnosti i budoucnosti. Ježíš přišel od svého Otce z nebes, z věčnosti, ze světla, aby nás očistil od naší nečistoty, zbavil nás strachu a temnoty a uvedl do věčnosti. Vždy zde budou lidé, kteří jeho slova odmítnou, ale najdou se i jiní, kteří mu uvěří. „Když takto mluvil, mnozí v něho uvěřili.“

Michal Petratur (Vikýřovice)

pondělí - 4. března J 8,31-38

Skutečná svoboda je svoboda od hříchu

Když vás Syn osvobodí, budete skutečně svobodni. (J 8,36)

Zkusme chvíli mlčet a pouze se dívat na nás samé, do našeho nitra a naslouchat. Zjistíme, že více či méně nasloucháme našim potřebám, našim zvykům a našim cílům.
Jsme potomky svých otců, kteří nám jsou vzorem, i jim byli vzorem jejich rodiče. Je to lidská přirozenost. Každý z našich předků nám předává kousek ze sebe. Přirozeně napodobujeme naše vzory. Ne vždy si ale uvědomujeme, koho si za vzor bereme. Nemáme být mozaikou svých předků. Nemáme být svázáni zvyky a názory, které jsme zdědili. Učme se z jejich chyb a pokračujme v jejich zápase a snažení, ale buďme přitom čistým obrazem jen jednoho Předka, jednoho Otce. Očistěme své jednání od všeho, co jsme si ze zvyku nebo z vlastní fantazie na čistý obraz našeho Otce domalovali.
Ježíš říká: „Zůstanete-li v mém slovu, jste opravdu mými učedníky.“ Pokud chceme být Kristovými učedníky, musíme se Božím slovem cele obklopovat. Musíme ho vidět všude kolem nás. Jako když si nasadíme kontaktní čočky. Vynálezce čoček je vytvořil proto, abychom měli jasnější a čistší obraz. Dnes však žel můžou sloužit i k tomu, abychom změnou barvy očí nebo tvaru panenky zaujali své okolí. Abychom ho klamali, ale navíc si přitom zhoršujeme vlastní vidění. 
Nesnažme se proto prosazovat slovo své. Naším cílem není líbit se okolí, být „zajímavý“. Nemáme svými potřebami měnit záměr Stvořitele. Máme mít jasný, čistý pohled. Přijetím slova Otce se náš zrak zostří a skrze Něj a skrze Jeho Syna nám umožní vidět realitu našeho života a poté očistit náš život od všech hříchů. Nechť je naší jedinou snahou setrvávat v Jeho slovu, a tedy v Synu, skrze kterého se můžeme stát svobodnými. Jen tak můžeme být světlem našim bližním a vést je k přijetí Krista.

David Swiatek (Zlín)

úterý – 5. března J 8,39-59

Zásadní překážka porozumění Boží řeči

Kdo je z Boha, slyší Boží řeč. Vy proto neslyšíte, že z Boha nejste. (J 8,47)

Když potkám na ulici našeho města cizince, nevycházím z údivu nad tím, jak plynule spolu komunikují řečí, které vůbec nerozumím. Například vietnamská maminka něco vypráví svému dítěti a ono očividně tyto naprosto nesrozumitelné zvuky chápe, a dokonce stejně melodickými zvuky své mateřštiny odpovídá! 
Ježíš v jeruzalémském chrámu promlouvá k Židům. Tito lidé jsou vzdělaní v Písmu i v Zákoně a pro každou životní situaci mají vytvořená pravidla, která pečlivě dodržují. Jejich srdce je však tak zaplněno představou o vlastní spravedlnosti, že pro Ježíšova slova v něm již není místo. Ježíš vůbec neodpovídá jejich představám o Mesiáši. Používá sice slova jejich jazyka, ale to, co říká, zní jejich pokryteckým uším tak cize a nesrozumitelně. Pro tyto náboženské vůdce musí být naprosto šokující slyšet z úst syna manželky tesaře z Nazareta slova, která zcela bourají jejich systém zásluh. Jsou pevně přesvědčeni, že za svůj původ, postavení i spravedlivé skutky si Boží odměnu bohatě zaslouží!
Jak jsme jim i my často podobní, když je naše srdce plné pýchy na to, co dobrého jsme udělali, jak výtečně jsme sloužili, přispěli na misii, dlouho se modlili a včas splnili plán čtení Bible. Jak ochotně ladíme přijímač svého pyšného srdce na vlnovou délku vysílače prolhaného ďábla, který nám našeptává oslavné ódy na naši vlastní spravedlnost, a nedáváme ve svých srdcích prostor Bohu, který k nám mluví jako milující Otec řečí milosti, lásky a odpuštění. 
Kéž lépe rozumíme jazyku pokory, chudoby a poslušnosti Božího Syna, který tak věrně vykonal Boží vůli! Vždyť jen díky Boží milosti jsme se mohli narodit do Boží náruče, když jsme uvěřili, že Kristus zemřel za naše hříchy, a stali se tak dětmi nebeského Otce.

Lucie Dümlerová (Zlín)

středa – 6. března J 9,1-12

Nenáležitá otázka

Cestou uviděl člověka, který byl od narození slepý. Jeho učedníci se ho zeptali: „Mistře, kdo se prohřešil, že se ten člověk narodil slepý? On sám, nebo jeho rodiče?“ Ježíš odpověděl: „Nezhřešil ani on ani jeho rodiče; je slepý, aby se na něm zjevily skutky Boží.“ (J 9,1-3) 

Je to situace jako vystřižená z dnešní doby. Lidé rádi vidí, že všechno má na světě jakousi jasnou logiku a řád. Odborníci to označují filozofickým pojmem determinismus – k něčemu došlo, protože se předtím stalo toto. Příčina a důsledek. Špatně ses do mrazu oblékl? Proto jsi nachlazený! Nedával jsi pozor ve škole? Nebudeš umět na písemku. Moc ses na oslavě přejídala? Bude ti špatně a budeš tlustá… 
V dnešním textu se ptají Ježíše jeho učedníci na to, kdo zavinil, že se chlapec narodil slepý. Čí hřích to byl? Jeho samého, nebo jeho rodičů? Moc si nedokážu představit, jak by se musel chlapec prohřešit (v těle matky) a poté se v důsledku svého hříchu narodit slepý. Možná to bylo jasné i jeho učedníkům, a tak nenápadně vedli nitky obžaloby směrem k jedinému možnému vysvětlení: jeho rodiče se hodně nepěkně prohřešili, a jejich synek teď za to trpí.
Ježíš jim ale jasně vysvětluje: zapomeňte na své zažité vzorce uvažování. Můj Otec v nebesích má své vzorce, které daleko přesahují ty vaše! Nepátrejte do minulosti, abyste zjistili příčinu neštěstí. Podívejte – měním neštěstí v požehnání. Kdybychom tento vzorec vztáhli obecně na naše životy, mohli bychom říci: nepátrej po tom, do jakých podmínek, do jaké doby, chudoby, rodiny, politické situace … ses narodil. Je to výzva pro tebe. Nevymlouvej se na špatné podmínky svého života. Co s tím uděláš, je na tobě. Bůh se tě jednou nebude ptát, jak špatně ses narodil. Ta otázka je nenáležitá. Zeptá se tě: „A co jsi s tím udělal?“

Martin Stavjaník (Zlín)

čtvrtek – 7. března J 9,13-23

Je důležitější svěcení soboty, nebo uzdravení v Boží moci? 

Někteří z farizeů říkali: „Ten člověk není od Boha, protože nezachovává sobotu.“ Jiní naopak říkali: „Jak by mohl hříšný člověk činit taková znamení?“ A došlo mezi nimi k roztržce. 
(J 9,16)

V dnešním oddílu čteme o hněvu části skupiny farizeů, který v nich vyvolal Ježíšův zázrak uzdravení slepého dospělého muže v sobotní den. Podle nich totiž Ježíš porušil jedno z hlavních deseti přikázání, která Izrael obdržel od Hospodina na hoře Sinaji. Protože my víme, že Ježíš za svého pozemského života žádný hřích neudělal, ptáme se, v čem se zmínění farizeové zmýlili.
V 2. Mojžíšově 20,8 se dočteme o jediném důvodu pro požadavek svěcení soboty, kterým je to, že Hospodin sám po šesti dnech svého stvořitelského díla odpočinul, a v Deuteronomiu 5,15 je tento důvod ještě doplněný o připomenutí si toho, že Hospodin zbavil Izrael otrockého jha, které zakoušel v Egyptě. Oba důvody tedy vycházejí z odpočinutí samotného. V prvním případě Pán Bůh po své předcházející tvůrčí činnosti odpočívá, můžeme říci: užívá si věcí, které udělal, těší se z nich. V druhém případě si má Izrael užívat a vážit svobody, která mu byla z milosti udělena. 
Je tedy s tímto Ježíšův čin v rozporu? Na jedné nedávné konferenci jsem slyšel, že Ježíš si i přes důsledné plnění svého poslání uměl užít života, chodil i na oslavy a svatby. Víme, že nebyl „milovník hodů a pitek“, jak mu to někteří lidé přisuzovali, přesto můžeme vidět, že byl rád ve společnosti, kde se lidé radovali. Dokumentoval to i tím, že proměnil na svatbě poměrně velké množství vody ve víno.
Na přikázání svěcení soboty a také na Ježíšově skutku uzdravení slepého můžeme vidět něco z Božího charakteru. Bůh si sám umí užívat života a také touží vidět lidi spokojené, svobodné, obdarované, vděčné. Slyšel jsem také zaznít jednu myšlenku: „Bůh sám porušil odpočinek, protože bude pracovat, dokud bude potřeba zachránit byť jediného člověka.“ Tak ať nás i tento dnešní biblický text vede ke stejnému zápalu a nasazení. 

Miroslav Bětík (Zlín) 

pátek – 8. března J 9,24-41

Světlo světa zaslepuje zrak „vidoucích“ 

Ježíš řekl: „Přišel jsem na tento svět k soudu: aby ti, kdo nevidí, viděli, a ti, kdo vidí, byli slepí.“ Farizeové, kteří tam byli, to slyšeli a řekli mu: „Jsme snad i my slepí?“ Ježíš jim odpověděl: „Kdybyste byli slepí, hřích byste neměli. Vy však říkáte: Vidíme. A tak zůstáváte v hříchu.“ (J 9,39-41) 

Ježíš není poslán na svět, aby svět soudil, ale aby skrze něj byl svět spasen (3,17). A přece jeho záchranná mise s sebou přináší také soud, protože zatímco jedni si v jeho přítomnosti uvědomují svou duchovní slepotu, druzí se utvrzují v tom, že vidí. Zatímco ti první jsou uzdravováni, protože přijímají svou diagnózu, ti druzí zůstávají slepí, protože nejsou ochotni si přiznat svůj skutečný stav. 
Farizeové, kteří byli svědky uzdravení slepého, slyší v Ježíšových slovech narážku na sebe. „Jsme snad i my slepí?“ ptají se, ale přitom znají odpověď. Nejsme! My známe Zákon (v. 28). My víme, že nejsi od Boha, protože nezachováváš sobotu (v. 16). My víme, že jsi hříšník (v. 24). Čím hlasitěji k nim mluví Ježíšova slova a skutky, tím hlasitěji se přesvědčují, že přece nemůže mít pravdu. Přijmout jeho autoritu by totiž znamenalo přiznat si, že jsou slepí. Jejich pýcha a hrdost to nedovolují, a tak zůstávají v hříchu. Nechtějí poznat pravdu. Chtějí svou pravdu, a tak před Ježíšovým světlem utíkají do tmy.
Dnešní slovo je varováním pro všechny „vidoucí“, kteří odmítají Ježíšovo světlo, ať už pro svou náboženskost, samospravedlnost, vzdělanost (intelekt), či pro svou lhostejnost. A co my, kdo vyznáváme, že nám Ježíš otevřel duchovní zrak? Máme-li vstupovat hlouběji do světla, je nezbytné uvědomovat si temnotu svého srdce a nechat se usvědčovat Duchem. Je také nezbytné, abychom byli připraveni říci, že jsme se mýlili. Jinak nás pyšné trvání na vlastní pravdě může svést do tmy. „Není to naše malost, co brání Kristu, ale naše velikost. Není to naše slabost, co brání Kristu, ale naše síla. Není to naše temnota, co brání Kristu, ale naše domnělé světlo, které brání jeho ruce.“ (Charles Spurgeon)

Marek Titěra (Zlín)

sobota – 9. března J 10,1-15

Dobrý pastýř dává ovcím život a hojnost 

Já jsem přišel, aby měly život a měly ho v hojnosti. Já jsem dobrý pastýř. Dobrý pastýř položí svůj život za ovce. (J 10,10b-11)

Ježíš mluví o životě, který dává svým ovečkám a který je „v hojnosti“. Když Jím projdeme – neboť On se zároveň označuje za dveře, kterými musíme projít, chceme-li mít život – tak tento život dostaneme. A to nejen ledajaký život, ale život v hojnosti. Něco z této hojnosti naznačuje už žalmista, když ji popisuje: „Hospodin je můj pastýř, nebudu mít nedostatek…“ Celý Žalm 23 pak pokračuje v popisu tohoto blahobytného a plného života s Bohem.
Já jsem dobrý pastýř, říká dále Ježíš. Zde použité řecké dobrý – „kalos“ – znamená víc než jen dobrý, ale nádherný, úctyhodný, ušlechtilý. Celá fráze doslovně zní takto: Já jsem Pastýř (určitý člen), ten dobrý (určitý člen). Tato fráze tak v sobě má silný teologický náboj, který přítomní Židé dobře slyšeli. Kdo pro ně byl tím největším pastýřem? Jednak král David - a to by znamenalo, že Ježíš se označuje za někoho, kdo je větší než on (pravý, dobrý pastýř). A pak je to už zmiňovaný Žalm 23, který označuje za dobrého pastýře Hospodina, což by ve spojení s Ježíšovým výrokem znamenalo, že se mu Ježíš staví na roveň. 
Dobrého pastýře pak definuje Ježíš svým dobrým vztahem k ovcím. Co se o tomto vztahu dozvídáme? Především tohle: „dobrý pastýř položí svůj život za ovce.“ Dobrý pastýř se pozná podle toho, že mu jde o dobro a blaho jeho ovcí více než o jeho vlastní. Je proto ochoten riskovat svůj život při ochraně stáda. Když nastane situace, ve které je ohrožen život ovcí a pro jejich ochranu je třeba riskovat život vlastní, tedy jednat s vědomím, že mohu sám o život přijít, dobrý pastýř to udělá. 
A to také ve své pozdější oběti na kříži beze zbytku naplnil. Jestliže tehdejší učedníci přesně nerozuměli, co jim tím chce Ježíš sdělit, my máme dnes tu obrovskou výhodu, že už to víme. Sdělil to jim a sděluje to i nám: záleží mi na tvém životě tak moc, že za něj pokládám ten svůj. Staň se mou ovcí (projdi dveřmi) a prožiješ to!

Martina Stavjaníková (Zlín)

neděle – 10. března J 10,16-21

Jedno stádo ze Židů i pohanů 

Mám i jiné ovce, které nejsou z tohoto ovčince. I ty musím přivést. Uslyší můj hlas a bude jedno stádo a jeden pastýř. (J 10,16) 

Boží konečná vize díla vykoupení člověka je vizí jednoho stáda věřících v Krista, kteří budou ze všech ras, kmenů, národů a jazyků. Slovo o jiných ovcích a jiném ovčinci, které měli slyšet Ježíšovi učedníci ze Židů, je slovem i pro nás. Kdykoliv začneme být spokojeni v našem ovčinci, musíme nově uslyšet Ježíšův hlas, který nám říká: „Mám i jiné ovce, které nejsou z tohoto ovčince.“
Tato slova jsou úžasnou pobídkou ke světové misii. Ježíš má mezi národy své ovce! Pokud bychom se přesunuli od ovcí k rybám, pak hlásat evangelium neznamená lovit ryby na návnadu. Hlásat evangelium znamená táhnout síť ve víře, že Bůh do ní nažene ty své. Ježíš je cele oddán shromáždění všech svých ovcí. „I ty musím přivést.“ To neznamená, že je shromáždí bez nás. Posílá nás, abychom byli jeho ústy. Shromažďuje své ovce naším prostřednictvím. Evangelium, které hlásáme, není jen slovem lidským, ale slovem Božím. 
Ježíšova mise bude úspěšná. „Uslyší můj hlas a bude jedno stádo a jeden pastýř.“ Ten, kterému byla dána veškerá moc na nebi i na zemi, je s námi a naším prostřednictvím dokoná svůj úkol. Pokud se nám zdá misijní pole tvrdé, zůstávejme věrní v jistotě, že Ježíšovy ovce uslyší jeho hlas. Otvírejme ústa a buďme pastýřovým hlasem v jistotě, že pastýř sám shromáždí jedno stádo ze všech ras, kmenů, národů a jazyků. 

Marek Titěra (Zlín)

pondělí - 11. března J 10,22-42

Kdo nechce věřit, tomu žádné důkazy nestačí

Židé ho obklopili a řekli mu: „Jak dlouho nás chceš držet v nejistotě? Jsi-li Mesiáš, řekni nám to otevřeně!“ Ježíš jim odpověděl: „Řekl jsem vám to, a nevěříte. Skutky, které činím ve jménu Otce, ty o mně vydávají svědectví.“ (J 10,24-25)

V Janově evangeliu jsou slovem Židé označeni odpůrci nebo nepřátelé Pána Ježíše (také např.
J 6,41). Takto se vyprofilovali. Jsou to zřejmě farizeové a zákoníci. Vždy dbali na správnost učení, dodržování tradic a Zákona. Ale přišel Někdo, kdo se do jejich systému nehodí. Co když je to očekávaný Mesiáš? Jak mají rozumět jeho slovům a činům? Ta nejistota je hrozná. „Jsi-li Mesiáš, řekni nám to otevřeně!“ Pán Ježíš v nich nevidí své nepřátele. Chce jim dát víc než pouhou odpověď. Chce-li lékař úspěšně léčit, musí určit diagnózu. V jejich případě ta diagnóza zní: „Nejste z mých ovcí.“ Tak tomu ale nemusí být navždy. Jejich nejistota a nepřátelství vůči Pánu Ježíši může mít svůj konec. Ale oni jako by to hrozné „nejste z mých ovcí“ neslyšeli. Pán Ježíš chtěl, aby i oni měli věčný život. Ale ani skutky, které činil, je nepřesvědčily. Jejich nepřátelství přetrvává a chtějí Pána Ježíše kamenovat - navždy umlčet. Mají po celém světě spoustu následovníků. Ještě víc je těch, kteří zvolili postoj aktivně lhostejných - jako že Pán Bůh neexistuje. Tuší, možná ví, ale nechtějí „být z Jeho ovcí.“ Pán Ježíš unikl před kamenováním a odešel kamsi za Jordán. Tam v Něho uvěřilo mnoho lidí. Uvěřili na základě svědectví Jana Křtitele. Stali se Jeho ovcemi. Dokážeme docenit a předat druhým, co to znamená?

Daniel Kolman (České Budějovice)

úterý – 12. března J 11,1–16

Některá nemoc je k Boží slávě

Sestry mu vzkázaly: „Pane, ten, kterého máš rád, je nemocen.“ Když to Ježíš uslyšel, řekl: „Ta nemoc není k smrti, ale k slávě Boží, aby Syn Boží byl skrze ni oslaven.“ Ježíš Martu, její sestru i Lazara miloval. (J 11,3–5)

Ve třech verších dvakrát čteme, že Ježíš nemocného Lazara miloval. Nejprve to vyslovují jeho sestry, podruhé to písemně potvrzuje pisatel Bible. Nemoc není překážkou Boží lásky, naopak! Bůh, ochránce vdov a sirotků, je také ošetřovatelem nemocných, bez ohledu na to, co v nemoci prožíváme. A bez ohledu na to, jakou slabost (ne-moc – nedostatek moci) těla, duše či ducha prožíváme. A také bez ohledu na to, zda Boží přítomnost a jeho lásku zrovna pociťujeme, nebo ne. Ježíš dva dny jako by nereagoval na vzkaz Marie a Marty. Ne, nebylo to proto, že by je nebo Lazara nemiloval, že by mu Lazar a jeho zdraví nebo život byl lhostejný, ale proto, že Boží záměry převyšují ty lidské. Člověk nedokáže vidět za hrob. A často se nám nedaří vidět dál než na to, v čem se právě teď nacházíme. A tak se soustředíme na svůj stav více než na Boží slávu. Jak těžko se nám chápe, že Boží láska nestojí v kontrastu s Boží slávou, že uzdravení či neuzdravení našich bolestí v námi očekávaném čase není otázkou získání nebo ztráty Boží přízně. Svou lásku nám Bůh dokázal obětí svého Syna a žádná nemoc na tom nic nezmění. Kéž nám Pán otevře oči, abychom viděli jeho slávu, která zdaleka přesahuje každou bolest a těžkost života v tomto těle. Abychom viděli jeho lásku, která překonává naše očekávání.

Petr Stehlík (České Budějovice)

středa – 13. března J 11,17–37

Skrze Ježíše Krista vzkříšení vítězí nad smrtí

Ježíš jí řekl: „Já jsem vzkříšení i život. Kdo věří ve mne, i kdyby umřel, bude žít. A každý, kdo žije a věří ve mne, neumře navěky. Věříš tomu?“ J 11,25–26

„Pane, kdybys byl zde, nebyl by můj bratr umřel.“ To říká Marta, která šla Ježíši naproti, a záhy také Marie, když k Ježíši dorazí také ona. Také reakce dalších přítomných vyznívá velice podobně: „Když otevřel oči slepému, nemohl způsobit, aby tento člověk neumřel?“ Jestli z výroků Marty a Marie můžeme vytušit pochybnost o Ježíšově lásce k Lazarovi, otázku dalších přítomných dává sám Jan výslovně do kontrastu s prohlášením jiných: „Hle, jak jej miloval!“ Jak může milující Ježíš dopustit smrt Lazara? Jak může milující Bůh dopustit smrt našich snů a nadějí? Ježíši nebyly lhostejné slzy Marie ani dalších, které Lazarova smrt zasáhla. Přidal se k nim v jejich pláči. Ztráta blízkého, jakákoli ztráta, která nás postihne, se dotýká také Božího srdce. Bůh, který nás miluje, pláče s námi. Avšak nezůstává jen u toho. Přichází, aby nám dal novou naději. Aby vzkřísil to, co jsme už pohřbili, co se už možná rozložilo a nezbylo z toho v našich srdcích víc než zatuchlina. Aby přinesl nový život tam, kde už jsme přestali počítat, že by po noci mohlo přijít svítání. Možná to jsou čtyři dny, možná čtyři roky, možná čtyřicet let. Možná jsi nikdy neměl odvahu mít sny o něčem velkém. Přichází Ježíš, vítěz nad smrtí. Ten, kterému to nikdy nebylo jedno. S čím k němu dnes přijdeš, aby oživil?

Petr Stehlík (České Budějovice)

čtvrtek – 14. března J 11,38-44 

Nahlížení na události jinýma očima

„Odvalte ten kámen,“ řekl Ježíš. „Pane, už zapáchá,“ namítla Marta, sestra mrtvého. „Vždyť je v hrobě čtvrtý den!“ „Neřekl jsem ti, že když budeš věřit, uvidíš Boží slávu?“ odpověděl jí Ježíš. (J 11,39-40; B21)

Leckdy vypadají věci a události jinak, než ve skutečnosti jsou. Obdobně tomu bylo i s úmrtím Lazara, který zemřel před čtyřmi dny. Přestože o Boží svrchovanosti a jeho všemohoucnosti člověk jistým způsobem ví, jako by pro něj najednou něco nenávratně skončilo. Je vidět jen to negativní, smrt a beznaděj. Žádné východisko na obzoru není. Je to už moc dlouho, aby se mohlo něco dít. Tak jak to člověk právě vidí, tak to často přijímá jako nezpochybnitelnou skutečnost. Před lidské zraky však přijde Ježíš a najednou strhne oponu. Odkryje tak zákulisí události, to, co je doposud skryté. Jako by si dával načas. Před očima všech zúčastněných opět stvrzuje svou moc tím, že Lazara vzkřísí. Nic pro něj není nemožné. Vyčkával proto, aby někdo nemohl jen tak zpochybňovat vzkříšení nebo aby ho nepovažoval jen za pouhé oživení. Potvrzuje to, co teoreticky víme, ale věříme tomu dostatečně? Kolikrát je sláva Boží pro lidské srdce v husté mlze. Díky jeho milosti můžeme spatřit jeho slávu a velikost všude kolem nás, ve stvoření, na každém kroku. Modleme se proto i za lidi, kteří jsou okolnostmi zrazováni přijmout Pána.

Jan Štěpka (České Budějovice)

pátek - 15. března J 11,45-57 

Proroctví řečené Ježíšovým nepřítelem, a přesto z Ducha svatého

Jeden z nich, nějaký Kaifáš, který byl onoho roku veleknězem, jim řekl: „Vy nic nechápete ani nemyslíte na to, že je pro vás lépe, aby jeden člověk zemřel za lid, než aby zahynul celý národ.“ Toto však neřekl sám ze sebe, ale jako velekněz onoho roku vyslovil proroctví, že Ježíš má zemřít za národ, a ne jenom za národ, ale také za to, aby rozptýlené Boží děti shromáždil v jedno. (J 11,49-52; ČSP)

Jednání velerady, vyvolané pozdvižením kolem osoby Ježíše, který vzkřísil Lazara z mrtvých, se uskutečnilo právě v domě velekněze Kaifáše (Mt 26,3-4). Je zde také uveden motiv tohoto setkání: aby „se poradili, jak by se lstí Ježíše zmocnili a zabili ho.“ Je tedy jasné, že se jedná o Ježíšovy nepřátele. Pro saducea Kaifáše zázrak vzkříšení nic neznamená, saduceové přece nevěří ve vzkříšení. Přítomní farizeové, znalci Zákona, jsou v menšině, ale ani oni nemají zájem se nějak Ježíše zastat. Vždyť debata ohledně Ježíšova mesiášství a původu už dávno proběhla a teď je nejvyšší čas jednat, aby uchránili své vlastní postavení a celý národ před zásahem Římanů. Svým vystoupením Kaifáš ukazuje svou nadřazenost a aroganci: „Vy nic nechápete…“ Vyslovené prorocké slovo má dvě roviny: a) zdánlivá snaha jednat ve jménu posvátného místa i národa – což vlastně mělo být náplní jeho povolání. V tomto směru se jeho proroctví ukázalo jako falešné a následné řešení situace je katastrofální proto, že navzdory odmítnutí Ježíše jako Mesiáše byl v 70. roce židovský národ odvlečen do vyhnanství a místo zničeno. b) Ježíšova smrt a jeho vzkříšení je jediným prostředkem záchrany národů a jejich shromáždění v jeden Boží lid, Církev Pána Ježíše Krista. Tomuto smyslu přítomní ale ani sám Kaifáš určitě nerozuměl. Vyplývá z toho, že během dějin spásy člověka si Bůh používá k naplnění svého záměru lidi bez rozdílu jejich postoje vůči Němu. Nicméně za jejich jednání každého volá k zodpovědnosti. Buďme proto velice opatrní, když z různých pohnutek vynášíme soud nad svými bližními, především pak, když k tomuto záměru citujeme Písmo.

Jaroslav Hrůza (České Budějovice)

sobota - 16. března J 12,1-11

Marie využila neopakovatelnou příležitost 

Tu Marie vzala libru velmi drahého pravého nardového oleje, pomazala Ježíšovi nohy a otřela mu je svými vlasy; dům se naplnil vůní toho oleje. Ježíš řekl: „Nech ji. Ať jej zachová ke dni mé přípravy k pohřbu. Vždyť chudé máte vždycky s sebou, ale mne nemáte vždycky.“ 
(J 12,3 a7-8; ČSP)

Už se vám někdy stalo, že jste tzv. prošvihli nějakou důležitou a nevratnou příležitost? Mně ano. Uvědomuji si, že u přečteného textu jeho výjimečnost nesnese srovnání, přesto ve mně evokuje zamyšlení nad tím, že je třeba důležité životní příležitosti nepřecházet a neodkládat. „Jestliže dnes uslyšíte Jeho hlas, nezatvrzujte svá srdce.“ (Žd 3,5; ČSP) Marie využila tuto neopakovatelnou příležitost při večeři na Ježíšovu počest, vzala asi to nejdražší, co měla, pravý nardový olej, přibližně v ceně ročního výdělku v tehdejší době. Byla to po materiální stránce velká oběť, ale to vše daleko převyšuje poznání a vztah srdce. Pán Ježíš to také ocenil přes nelibost okolí a mohl tak veřejně oznámit, co ho čeká. Mnozí z nás to nejdůležitější životní rozhodnutí už učinili. Díky Pánu za to. Denně ale stojíme před výzvou žít našemu Pánu na svědectví. Chtějme využívat všechny příležitosti v životě, které nám Pán dává, a tak sloužit těm, kteří toto rozhodnutí ještě neučinili anebo je odkládají; aby tak pro někoho neplatilo přísloví naruby: „ co můžeš udělat dnes, odlož na zítřek a neuděláš to nikdy.“ Nechť nám Bůh skrze Ducha svatého dává odhodlání i moudrost, jak se v životních situacích zachovat tak, aby to bylo na svědectví Jemu.

Bedřich Novotný (České Budějovice)

neděle - 17. března J 12,12-19

Neokázalý příchod mocného Krále 

Ježíš nalezl oslátko a vsedl na ně, jak je napsáno: „Neboj se, dcero Siónská, hle, tvůj král přichází, sedě na oslátku.“ (J 12,14-15; ČSP) 

Dnešní kandidáti na prezidenta se po vítězných volbách slavnostně ujímají svého úřadu. V minulosti vítězný generál nebo princ vracející se z bitvy slavnostně vstupoval do hlavního města království. V obou případech tato událost se uskutečňuje s velkou okázalostí. Ježíšův triumfální vjezd do Jeruzaléma se ovšem tomuto způsobu zásadně liší. Je nepřehlédnutelné, že nepřijíždí v nablýskané limuzíně ani na bujném válečném koni, ale přijíždí skromně, na oslátku. Co si ale hned neuvědomíme, je to, že jeho hlavní bitva s nepřítelem se ještě neuskutečnila. Ta má teprve přijít. Pak se ptáme oprávněně, co přítomný dav lidí oslavuje, čemu provolává Hosanna? Není to nic jiného než jejich vlastní představa mesiášského krále spojená s vlastním očekáváním. Ježíš, Král králů a Pán pánů, je zcela jiný. Přijíždí skromně, na opovrženíhodném oslátku, přesně podle starozákonní předpovědi. „Velice jásej, dcero sijónská, hlahol, dcero jeruzalémská! Hle, přichází k tobě tvůj král. Je spravedlivý a vítězný. Pokorný, jede na oslu, na hříběti, osličím mláděti.“ (Za 9,9; ČSP) „Vystup si na vysokou horu, Sijóne, nositeli dobré zprávy, pozvedni mocně hlas, Jeruzaléme, nositeli dobré zprávy. Pozvedni hlas, neboj se, řekni judským městům: Hle, váš Bůh!“ (Iz 40,9; ČSP) On přichází jako osvoboditel ne od nadvlády lidských mocností, ale od moci a zajetí satana a hříchů. V tom je jako Král jedinečný, přesahující všechny krále světa. Je to Bůh, který osvobozuje od strachu ze smrti, věčného zahynutí, dává pokoj do srdce a život věčný. On přichází i dnes k nám. Jak jej uvítáme?

Jaroslav Hrůza (České Budějovice)

pondělí - 18. března J 12,20-26

Služba Ježíši Kristu je v Jeho těsném následování

Kdo mně chce sloužit, ať mě následuje, a kde jsem já, tam bude i můj služebník. Kdo mně slouží, dojde cti od Otce. (J 12,26)

Ježíš Kristus je Spasitel světa. Skutečně ovlivňuje chod dějin. Projevuje se jeho moc a sláva. Ale dochází k tomu docela jiným způsobem, než mu chtějí lidé naplánovat, navrhnout nebo dokonce vnutit. Jeho cesta je cesta utrpení, kříže, smrti a následného vzkříšení. Ježíš pomáhá všem potřebným, ale z pozice služebníka. Zdola! Musí sestoupit až na samé dno, aby do své náruče zachytil veškerou bídu našeho světa, všechno zlo, trápení, lhostejnost, sobectví, nelásku, výsměch, opovržení. To všechno pojme náruč Boží lásky! Ale bez hodiny kříže by to prostě nešlo. Všechno by ztratilo svůj smysl. Ježíš dokresluje své působení podobenstvím o zrnu, které také musí v půdě zemřít, aby z něho mohl vyrůst klas. Ježíš jde cestou neustálého vydávání, až se nakonec vydá celý a tímto způsobem pro nás připravuje záchranu. Pán dále upozorňuje učedníky i nás, že táž cesta čeká také nás. Kdo mně chce sloužit, ať mě následuje. Následovat znamená jít v jeho směru, za ním. Jestliže on šel cestou, která nebyla lehká, žádný jeho následovník nemůže čekat, že půjde životem bez těžkostí a zkoušek. Jako u Něho byl kříž součástí jeho oslavení, tak ani my se mu nemůžeme vyhnout. I na nás bude vloženo ponížení a utrpení pro Krista. Co dělali našemu Pánu, učiní i nám. Nenáviděli ho, budou nenávidět i nás. Číhali na každé Jeho slůvko, budou číhat i na naše. On tu byl vyhnancem, i my budeme světu cizí. Jediný domov budeme mít jen u nebeského Otce. Avšak nejsou do něho jiné dveře než Kristův kříž. Nevede do něho jiná cesta, než cesta lásky a oběti, kterou nám On sám vyšlapal. Avšak slyšme, co Ježíš říká: „Kdo miluje svou duši, ztratí ji; kdo však nenávidí svou duši v tomto světě, uchrání ji pro život věčný.“ Ježíš je Cesta, která má počátek a cíl, a proto nás zve k putování – abychom Jím rostli a abychom skrze Něj dosáhli cíle. Kdo vykročí na cestu, kterou On prošlapal, ten si smí přivlastnit zaslíbení: Kde jsem já, tam bude i můj služebník. Kdo mně slouží, dojde cti u Otce. Ježíšovy šlépěje nás nezavedou do bezcestí, ale dojdeme po nich k Jeho i našemu Otci, kde On nám připravil místo, abychom s Ním sdíleli Boží blízkost a věčnou radost. 

Jan Vychopeň (Vsetín)

úterý - 19. března J 12,27-36

Ježíš je sevřen úzkostí, přesto je poslušen svého Otce

Nyní je má duše sevřena úzkostí. Mám snad říci: Otče, zachraň mě od této hodiny? Vždyť pro tuto hodinu jsem přišel. Otče, oslav své jméno! Z nebe zazněl hlas: „Oslavil jsem a ještě oslavím.“ (J 12,27-28)

Jako by se nyní Ježíš lekl toho, co před chvílí řekl o pšeničném zrnu a o milování duše. Jeho duše se sevřela úzkostí, protože to pro něj znamená, že kříž a utrpení je nevídaně blízko. Každá myšlenka na bolestnou hodinu děsí, vždyť má být poslušen Otce právě do smrti kříže. Ta hodina je náhle na dosah. Bible nezná hrdiny bez bázně a hany, kteří strkají hlavu do oprátky bez mrknutí oka. Takoví jsou jen ve špatných románech, ale Bible není špatný román, Bible je pravdivá. I Ježíš je pravý člověk se zcela lidským strachem z utrpení, bolesti a z potupy. Každou zmínku a myšlenku na věci příští provází bolestné dilema: „Mám snad říci: Otče, zachraň mě od této hodiny? Vždyť pro tuto hodinu jsem přišel“. Na vrcholu svého zápasu dává Pán Ježíš do něho nahlédnout. Jen nahlédnout, nic víc. Dobře ví, že je nad sílu učedníků i kohokoli z lidí vcítit se do toho, pochopit, co se tu odehrává!. Ježíš bojuje o přijetí kříže. Bojuje úplně sám, nesnaží se ani své učedníky do zápasu zatáhnout a čerpat od nich podporu. Tento rozhovor je jen mezi Synem a Otcem. Modlitba, která se podobá té, kterou známe z líčení Ježíšova modlitebního zápasu v Getsemane podle evangelistů Marka a Matouše: „Otče můj, není-li možné, aby mne tento kalich minul a musím-li jej pít, staň se tvá vůle.“ „Abba, Otče, tobě je všecko možné: odejmi ode mne tento kalich, ale ne, co já chci, ale co ty chceš.“ Tu se Ježíš obrací k Otci se slovy: „Otče, oslav své jméno!“ Přenechává rozhodnutí na něm. Otče, je to pro mne nanejvýš bolestné, říkám to s bázní a třesením, ale Ty vyber tu možnost, která je ke Tvé větší slávě. Pro své zápasy a zkoušky si můžeme pamatovat způsob Syna. Otče, svrchovaný Pane a Bože náš. Ne podle našeho okamžitého prospěchu, ale podle toho, co poslouží ke Tvé větší slávě. Oslav své jméno – a Bůh tuto prosbu slyší. A vyslýchá ji, i když zápasíme o malé věci, stejně jako když náš Spasitel zápasil o spásu světa. Bůh svému Synu odpověděl slovy: „Oslavil jsem a ještě oslavím“. Vybírá svému Synu cestu skrze kříž ke vzkříšení a k místu na své pravici. Z jeho oslavení čerpáme nyní milost za milostí. Oslavení znamená pro něj kříž a vzkříšení dohromady. Teprve tehdy, když je prázdný kříž a prázdný hrob, je Ježíš oblečen do celé slávy Spasitele. 

Jan Vychopeň (Vsetín)

středa - 20. března J 12,37-50

Je ti milejší uznání od lidí, nebo od Boha?

Přesto v něho uvěřili i mnozí z předních mužů, ale kvůli farizeům se k němu nepřiznávali, aby nebyli vyloučeni ze synagogy. Zamilovali si lidskou slávu víc než slávu Boží. (J 12,42-43)

V předchozím slově se mluví o tom, že ačkoli Pán Ježíš působil slovem i skutky uprostřed Židů, svého národa, mnozí v něho neuvěřili. Jan píše, že se při nich naplnilo proroctví Izajášovo 53,1 – „Kdo uvěří tomu, co nám bylo kázáno? Nad kým se zjeví paže Hospodinova?“ Lidem zůstala skryta skutečnost, že v Ježíši se zjevila Boží milost a pravda (J1,14) , a proto v něho neuvěřili. Ani kázané slovo evangelia nedošlo u nich sluchu, ani neprohlédli to, že v něm jedná Bůh, Hospodin. Že se jeho rámě, jeho paže v Kristu zjevila. Odmítli Krista přijmout. Proto se stalo při nich to, že nakonec sám Bůh zatvrdil jejich srdce a oslepil jim oči, aby neviděli, neporozuměli, aby se nezměnili a nedošli spásy. To je svědectví o tom, že při nich Bůh konal svůj soud.
Vyskytli se však mezi nimi jedinci, kteří v Krista uvěřili. Evangelista uvádí, že byli z předních mužů tohoto národa, což znamená, že byli členy synedria. Mezi přední muže patřil např. Nikodém. Ten v Pána Ježíše uvěřil, dokonce se s ním setkal a hovořil s ním. Patřil pak k jeho vyznavačům a následovníkům. Nestyděl za to, a hlásil se ke Kristu (vyžádal si jeho mrtvé tělo, aby je pohřbil), a také ve zmrtvýchvstalého Krista uvěřil. Ale byl spíše výjimkou. I když mnozí z těchto předních mužů Izraele v Krista uvěřili, nepřiznávali se k němu. Jejich víra v Krista Ježíše nebyla pravá, plná. Kdo skutečně věří, ten se nebojí důsledků, které z víry plynou. Tito přední muži se báli přiznat ke Kristu, protože se báli o své postavení, o svou pověst. Milovali více sebe nežli Krista. To je častý jev mezi lidmi: i když se objeví jiskra víry v jejich srdci, tak ji udusí svými obavami z lidí. Je třeba se nebát lidí, ale bát se Boha, jak praví Písmo. „Boha je třeba poslouchat, ne lidi.“ (Sk 5,29)

Jan Vychopeň (Vsetín)

čtvrtek - 21. března J 13,1-11

Praktická ukázka Ježíšovy lásky k učedníkům

Bylo před velikonočními svátky. Ježíš věděl, že přišla jeho hodina, aby z tohoto světa šel k Otci; miloval své, kteří jsou ve světě, a prokázal svou lásku k nim až do konce…Ježíš vstal od stolu a vědom si toho, že mu Otec dal všecko do rukou a že od Boha vyšel a k Bohu odchází, odložil svrchní šat, vzal lněné plátno a přepásal se; pak nalil vodu do umyvadla a začal učedníkům umývat nohy a utírat je plátnem, jímž byl přepásán. (J 13,1.3-5)

Bylo to již bezprostředně před těmi velikými událostmi, které se měly udát v Jeruzalémě o Velikonocích. Pán Ježíš věděl, že přišla jeho „hodina“. Boží čas se naplnil, nastává to, co mu bylo Bohem určeno, a sice, aby svou smrtí a svým zmrtvýchvstáním naplnil Boží vůli ke spáse lidstva. Ví, že svým utrpením a smrtí nastupuje cestu zpět ke svému Otci. Pán Ježíš vždy miloval všechny lidi, jeho srdce bylo široké. Ale ty své, svou církev, miloval nade vše. Až do posledního okamžiku svého života jim byl věren ve své lásce a láska Pána Ježíše k jeho církvi přetrvává i potom, když odešel z tohoto světa k Otci. Stojí při církvi ve všech jejích zápasech, při tom těžkém, nesnadném svědeckém poslání v tomto světě. „Nic nás nemůže odloučit od lásky Kristovy.“(Ř 8,35)
Tam ve večeřadle ukázal Pán Ježíš svou lásku k učedníkům velmi názorně a srozumitelně. Jeho umývání nohou má stejně jako Večeře Páně být církvi připomenutím toho, že Pán Ježíš přišel, aby své církvi sloužil. On, Pán církve, je nejprve jejím služebníkem. Svůj úkol bere Syn Boží na sebe vědomě. Ač Syn Boží, zvolil si tuto cestu ponížené služby. Služba umývání nohou se prokazovala zvlášť významným hostům. Nekonal ji však hostitel. Ve společenství, které měl Pán Ježíš jako jejich Učitel, Mistr, by ji měl vykonat nejmladší z nich. Ale nikdo z učedníků se k této službě nemá. Pán Ježíš se proto této služby ujímá sám. „Ježíš vstal od stolu… odložil svrchní šat, vzal lněné plátno a přepásal se; pak nalil vodu do umyvadla a začal učedníkům umývat nohy a utírat je plátnem, jímž byl přepásán.“ Ježíš plný tichosti, pokory. Není mu zatěžko sloužit svým učedníkům. Pokleká, sklání se, bere do rukou jejich zaprášené, špinavé nohy a umývá je. Neštítí se této služby. Koná ji pokorně a tato jeho služba ukazuje, jaké je zaměření celého jeho života. A tato služba také předobrazuje a předjímá jeho utrpení, ponížení, jeho ukřižování. Připomíná to hrozné, hanebné, ponižující, strašné ponížení a utrpení, které musel podstoupit kvůli nám. Jemu však nebylo zatěžko snést kvůli nám ty hrubé urážky, posměch vojáků, pokořující divadlo soudu, posměch davu, popravu kříže. Tam byl dán průchod jak nejnižším lidským pudům, tak falešnému opojení z vítězství nad ním. Triumf lidské pýchy a náboženské převrácenosti. Čistý a nevinný Ježíš se neváhal zašpinit nečistotou a špínou našeho hříchu. „ …kterýž zamiloval nás a umyl nás od hříchů našich krví svou.“(Zj 1,5) 

Jan Vychopeň (Vsetín) 

pátek - 22. března J 13,12-20 

Následujeme Ježíšův příklad služby?

Dal jsem vám příklad, abyste i vy činili, co jsem já učinil vám. (J 13,15; ČSP)

Rozmlouval jsem se starým bratrem důchodcem. Říkal: „Jak ráno vstanu, tak se modlím - Pane Ježíši, prosím Tě, dej mi dnes příležitost, abych mohl dnes někomu posloužit, abych byl někomu pomocí.“ A přes den pak přicházejí různé situace, kdy může pohlídat vnoučata, spravit někomu známému porouchanou věc, navštívit osamělého. 
Za co se modlím ráno já? „Pane Ježíši, dnes je toho mnoho přede mnou, tak Tě prosím o sílu, abych to zvládl, ať to udělám dobře, ať to všechno stihnu, ať už po práci mohu od toho všeho odpočinout.“ Středem mé modlitby jsem já, můj bližní má své starosti a já zase své. A jak zní vlastně ta výzva Pána Ježíše ve čteném textu? J 13,14 – 15: „Jestliže tedy já, Pán a Mistr, jsem vám umyl nohy, i vy máte jeden druhému nohy umývat.“ Ježíše v nejbližší době čeká zrada, zatčení, soud, ukřižování. A přece není uzavřen do sebe se svými starostmi. Vyučuje a povzbuzuje učedníky praktickým příkladem služby. Mějte na mysli jeden druhého, jak si můžete být navzájem pomocí a oporou.
Pán chystá překvapivé okamžiky setkání, povzbuzení či příležitostí uprostřed pracovních povinností. A den je pak radostnější a naplněnější. To není teorie či plané povzbuzování k něčemu, na co nemáme sílu. Pojďme dnes ráno Pánu Ježíši říct: „Pane, je toho přede mnou zase tolik, kolik má být. Tak Tě prosím o sílu pro to, co jsem povinen udělat, ale také pro nějakou příležitost být někomu ku prospěchu nebo k povzbuzení.“

Jaromír Zubík (Vsetín, stanice Valašské Meziříčí)

sobota - 23. března J 13,21-30 

Nedovol ďáblu vstoupit do tvého srdce

Tehdy, po tom soustu, vstoupil do něj satan. Ježíš mu řekl: „Co činíš, učiň rychle!“ 
(J 13,27; ČSP)

Učedníci slyší od Pána Ježíše ta překvapivá slova o zradě a rozpačitě se po sobě dívají. Nebudu to snad já? Jsem si jist svou bezpodmínečnou oddaností Pánu? Neradi slyšíme takové otázky, jdou totiž do hloubky našich duší a musíme vážně přemýšlet o své opravdovosti.
Ježíš podá sousto Jidášovi a do Jidáše vstoupí satan. Až to naše mysl odmítá pochopit – jak může nepřítel Boží vstoupit do nitra člověka? Jedině tehdy, je-li v srdci prázdné místo. Není-li plné lásky k Bohu i k bližnímu, je v něm místo pro nesvaté věci jako je lež a hněv. Apoštol Pavel v epištole Efezským 4, 27 varuje: „Nedávejte místo ďáblu!“ 
Jidášovo srdce mělo jiné ambice, než k čemu směřoval Ježíš. Uvolnil ve svém srdci místo zradě. A tak ho šmahem soudíme jako toho nejpodlejšího člověka. A přece když Jidáš přijde se zástupem pro Ježíše, Ježíš jej oslovuje: „Příteli, proč jsi přišel?“ Tam, kde ostatní nemají pro Jidáše kloudné jméno, Pán ho nazývá přítelem. Jaká úžasná naděje pro ty, kteří přijdou k Ježíši s prosbou o odpuštění, s poznáním vlastního pochybení. Jidáš přátelství nevyužil. Dějinné poslání těchto mužů bylo dáno. Ale pro každého z nás je pozvání Ježíše k přátelství otevřené. Výzva pro dnešní den je přímá: „Nedávej ve svém srdci místo ďáblu, ale naplň je láskou.“

Jaromír Zubík (Vsetín, stanice Valašské Meziříčí)

neděle - 24. března J 13, 31-38

Ježíš nám přikazuje před svým odchodem: milujte se navzájem

Nové přikázání vám dávám, abyste se navzájem milovali; jako já jsem miloval vás, i vy se milujte navzájem. (J 13,34)

Tato slova zaznívají po Jidášově odchodu z Ježíšovy velikonoční večeře. Učedníci netuší, kam Jidáš v noci tak spěšně odešel, ale Ježíš ví, že se za svou lásku dočká políbení zrady kvůli třiceti stříbrným. Ví, že jsou to poslední chvíle, které ještě tráví spolu s těmi, které mu Bůh svěřil. A tak to, co tu zaznívá, má zvláštní váhu. Odkazuje jim lásku jako přikázání: „Milujte se navzájem.“ Pro nás je to známé slovo. Ale nezůstává jen pouhým slovem? Zní nám tato výzva v mysli a v srdci? Máme navzájem takovou lásku, jakou On měl k nám? Bez této lásky nelze dorůstat do Kristovy podoby. Bez této lásky nepoznají lidé, že patříme Kristu. To, že učedníci byli všemu lidu milí, způsobila láska, kterou měli mezi sebou i vůči svému okolí. Tato láska byla o Letnicích mohutně vylita do jejich srdcí skrze Ducha svatého. A jaké byly její průvodní znaky? „…byli spolu, lámali chléb a modlili se.“ (Sk 2,42) Byli spolu a po vyslechnutí Božího slova se nerozcházeli spěšně do svých domovů, ale zůstávali, protože jim bylo spolu dobře, přijímali se navzájem. Dnešní doba je zlá, rozmáhá se nepravost a láska vychládá. Vidíme to ve světě i v církvi. Připomeňme si, než půjdeme v neděli do shromáždění, že jdeme mezi ty, které nám Ježíš přikázal milovat. On miloval své. I my máme milovat své. Ježíš prokázal svou lásku až do konce. Tak i my až do konce našich dnů jsme povinni prokazovat lásku jedni druhým. Kéž nás Bůh obnovuje v této lásce. Kéž o to stojíme. 
Pane, vyznávám, že Tvá láska u mě nedosáhla svého cíle, neboť ještě nejsem v tomto světě takový jako Ty. Pomoz mi to změnit. Pomoz mi překonávat antipatie Tvojí láskou, vlévej ji skrze Ducha svatého do mého srdce. Amen.

Josef Vémola (Vsetín, stanice Valašské Meziříčí)

pondělí - 25. března J 14, 1-7

Ježíšovo povzbuzení do nastávajících těžkých situací

Vaše srdce ať se nechvěje úzkostí! Věříte v Boha, věřte i ve mne. V domě mého Otce je mnoho příbytků; kdyby tomu tak nebylo, řekl bych vám to. Jdu, abych vám připravil místo. (J 14,1-2)

Ježíš mluví k učedníkům před svým odsouzením a ukřižováním. Učedníci jsou ve stavu zmatku a nejistoty, protože se dozvídají, že Ježíš má odejít. Co s nimi bude? Co má být pro lidi zajaté strachem oporou? Jak se vyrovnat s úzkostí? Strach ochromuje, bere odvahu a naději. Ani Ježíš se mu nevyhnul, když bojoval v Getsemane o sílu dokonat Boží vůli. Učedníkům v této poslední řeči nic nevyčítá, nenapomíná je, naopak připomíná, že přece věří v Boha, tak proto mohou důvěřovat i tomu, koho Bůh poslal, že je nenechá osamocené a bez východiska. Učedníci chtějí zůstat s Ježíšem a dozvídají se, že jeho odchodem vztah nezaniká. Ježíš chystá východisko. Ježíš i nám ukazuje cestu, jak s rozechvělým srdcem či v tísni zůstat věrni Bohu, protože on je věrný, abychom dokázali v každé situaci našeho života říct jako Ježíš v Getsemane: „Buď vůle tvá.“ Bůh tě nikdy neopustí, i když už nechodí po tomto světě; poslal nám Utěšitele a v nebi nám chystá místo k přebývání. Jednoho dne se k nám vrátí a vezme nás k sobě. „Přijdu znovu, abych vás vzal k sobě.“ S tím, koho milujeme, má budoucnost zcela jiný rozměr. U Otce je pro všechny dost místa, toto místo je připraveno pro každého, kdo věří. Ježíš mluví o místech, z nichž se nikdo nevrací, a nelze je proto ověřit. Ale pro Ježíše jsou to místa známá. Naše odpočinutí není zde, ale ve věčných příbytcích. Příbytek je úžasným místem k životu v Boží přítomnosti. A budoucnost můžeme uchopit jen vírou. Ježíš je důvěryhodný, když nám obraz budoucnosti předkládá, protože od Boha vyšel a k Bohu jde.
„Proto posilněte svá srdce, vždyť příchod Páně je blízko.“ (Jk 5,8) 

Irena Vémolová (Vsetín, stanice Valašské Meziříčí) 

úterý - 26. března J 14,8-14

Modlitby ve jménu Ježíše Krista

A začkoli budete prosit ve jménu mém, učiním to, aby byl Otec oslaven v Synu. Budete-li prosit ve jménu mém, já to učiním. (J 14,13-14)

Prosím rád někoho o něco? Jak často o něco prosím? Nebo všechno chci zvládnout sám a nikdy nikoho o nic neprosím.
Pán Ježíš nás vybízí k prosbám. A dokonce můžeme prosit v Jeho jménu o cokoliv. Je to úžasné Boží zaslíbení - proste v mém jménu, a já to učiním. 
V předchozích verších jsou zmíněny skutky Pána Ježíše, které skrze Něho vykonal Otec. 
I dnešní den si nás Pán chce použít jako nástroj k oslavě Otce. 
Prosme v Jeho jménu o cokoliv - o spasení svých přátel, o uzdravení, o moudrost, sílu, pomoc, o správná slova ve správný čas.
S manželem se rádi modlíme modlitbu z knihy U nás v Mitfordu: „Pane, učiň mě dnes někomu požehnáním.“
Modlitba v Ježíšově jménu je jako neomezený účet, ze kterého můžeme stále vybírat. Podmínka přístupu k tomuto účtu je prosit v Jeho jménu - zůstávat v Kristu a On v nás. „Proste, a bude vám dáno.“ (Mt 7,7) Věříme tomu? Pyšný člověk neprosí, a také nic nedostane. „Nemáte, protože neprosíte.“ (Jk 4,2) Pokorný si uvědomuje svou úplnou závislost ve všem na Bohu. Modlitba v Ježíšově jménu znamená v Jeho Duchu, v důvěře v Otce, který může udělat vše.

Milada Zubíková (Vsetín, stanice Valašské Meziříčí)

středa - 27. března J 14,15-24

Láska k Ježíši Kristu se prokazuje poslušností

Kdo přijal má přikázání a zachovává je, ten mě miluje. A toho, kdo mě miluje, bude milovat můj Otec; i já ho budu milovat a dám se mu poznat. (J 14,21)

Jak miluji Pána Ježíše se pozná podle toho, jak Ho poslouchám - Jeho slova, Jeho přikázání, jak se nechám vést Duchem svatým. 
Víš, po čem touží Bůh? Po Tvé lásce. On nás zná každého jménem, zná naše myšlenky a činy, a touží nás milovat. Kdyby Pán Bůh chtěl, abychom jen plnili Jeho příkazy, stvořil by roboty. Ale On touží po důvěrném vztahu s námi.
Pro každý vztah platí určitá pravidla. Je nezbytné přijmout Boží podmínky, dnes bychom mohli říct Jeho hranice pro život, a plnit je. Když řídíme auto, přijímáme a dodržujeme dopravní předpisy, abychom neměli bouračku nebo neplatili pokutu. Pán nechce, abychom si hráli na lásku nebo poslušnost. My někdy milujeme Pána, ale neposloucháme. A někdy se snažíme poslouchat, a nemilujeme Ho. Pán chce naši ryzost.
Pane Ježíši, prosíme Tě ve Tvém jménu, ať nás dnes neopouští láska k Tobě a druhým lidem (milosrdenství) a poslušnost Tvých přikázání (věrnost), abychom Tě mohli víc a víc poznávat a nechat se milovat Tvou láskou a láskou nebeského Otce.

Milada Zubíková (Vsetín, stanice Valašské Meziříčí)

čtvrtek - 28. března J 14,25-31

Boží pokoj do všech životních situací

Pokoj vám zanechávám, svůj pokoj vám dávám, ne jako dává svět, já vám dávám. (J 14,27) 
 
Učedníci cítili, že se Pán Ježíš těmito slovy loučí a prožívali úzkost ve svých srdcích. Nepřáli si, aby Ježíš odcházel někam, kam oni nemůžou jít za ním. Dobře znali ty pokojné chvíle u Ježíšových nohou, kdy jim zjevoval pravdy Božího království a své Božství, a nejraději by navždy zůstali v jeho blízkosti. Slovům o oběti a odchodu nerozuměli. Byli zvyklí, že je Ježíš slovy pokoje vítá, a ne se s nimi loučí. Šalom – pokoj, mír – tímto slovem se lidé v Izraeli zdraví dodnes. Šalom není jen klid zbraní uprostřed války, ale takový mír, pokoj a stav souznění s Bohem, který prožíval první člověk, než upadl do hříchu. Takový pokoj nám zanechává Pán skrze Ducha svatého. Světský pokoj je zrádný: „Až budou říkat ‚je pokoj, nic nehrozí´, tu je náhle přepadne zhouba, a neuniknou“ (1Te 5,3). 
Vzpomínám na výpovědi lidí, kteří přežili tsunami v roce 2004 – shodně popisují podivný klid, kdy moře ustoupilo a na jeho dně se třepotaly lesklé rybky, které si mnozí běželi prohlédnout. Byli však i tací, kterým tento klid byl výzvou k útěku na vyvýšené místo dál od moře, a tím si zachránili život. 
Pán Ježíš nám odkazuje svůj pokoj a zároveň nabádá k opatrnosti před pokojem světa, který je vrtkavý a nemá pevný základ. Kdo se nechá vést Bohem, toho neošálí klid před bouří, ale utíká na vyvýšené místo k Bohu, který dává pokoj, i kdyby zuřila bouře všude kolem.

Irena Vémolová (Vsetín, stanice Valašské Meziříčí)

pátek – 29. března J 15,1-11

Závislost věřícího na zdroji požehnání

Já jsem vinný kmen, vy jste ratolesti. Kdo zůstává ve mně a já v něm, ten nese hojné ovoce; neboť beze mne nemůžete činit nic. (J 15,5)

Pán Ježíš prožívá jednu z posledních chvil, kdy má své učedníky kolem sebe a může k nim promlouvat. Tato slova jim mají znít jako povzbuzení na cestu a připomínka Boží moci, bez které se neobejdou. Jidáš už opustil kruh dvanácti a druhého dne bude Ježíš ukřižován. Ono „JÁ JSEM“ zaznělo z jeho úst již několikrát předtím. Pán Ježíš prostými příměry ze života zjevuje význam svého poslání: „Já jsem chléb života, světlo světa, dveře pro ovce, dobrý pastýř, vzkříšení a život, cesta, pravda i život, pravý vinný kmen.“ Tedy ten správný, opravdový, pravdivý zdroj života. On je tím, bez něhož život nemá směr a cíl. Když Ježíš mluví o Bohu jako vinaři, chce dát zároveň najevo, že Bůh o svou sadbu pečuje. Kdyby neposlal svého Syna, aby za nás zemřel, nebylo by od koho brát životadárnou mízu. Ať už jsme na kmeni vyrostli od malých výhonků nebo jsme na něj byli naroubováni, je přirozené, že jsme plni života a přinášíme ovoce. Na kmeni jsme bytostně závislí, větev sama nemůže dlouho žít. Ve váze se možná zazelená, někdy i květy rozkvetou, ale dříve nebo později usychá. Ovoce dozrává jen z živin převzatých z kmene. Čím rosteme, kde bereme sílu a energii, co nás čistí? „Vy jste již čisti pro slovo, které jsem k vám mluvil,“ říká Ježíš. Učedníci slyší a přijímají Ježíšovo slovo a jsou připraveni nést ovoce, pokud zůstanou v Něm a On v nich. Boží slovo má moc i nás čistit, pokud mu nasloucháme a toužíme podle něj žít. Napojeni na Krista, podepřeni Jeho slovem můžeme v důvěře spočinout, že náš život přinese Bohu ovoce a Ježíšova oběť pro nás dosáhne svého cíle.

Irena Vémolová (Vsetín, stanice Valašské Meziříčí)

sobota - 30. března Jk 4,1-10

Podmíněné zaslíbení vyslyšení modliteb

Zůstanete-li ve mně a zůstanou-li má slova ve vás, proste, oč chcete, a stane se vám. (J 15,7)

„Proč?" Je to jen slůvko, nebo celá věta? „Proč?" - to je otázka, kterou si mnozí z nás (a často i nechtěně) kladou hned několikrát za den. Proč se děje nebo neděje to či ono, proč Pán nevyslyšel moje prosby, proč? Že je vám to povědomé? Důvody, proč naše modlitby mnohdy zůstávají bez odezvy, mohou být různé, ale není to často právě ono „Zůstanete-li ve mně a zůstanou-li má slova ve vás, proste, oč chcete, a stane se vám“? Podmínka uvedená v této větě nám na první pohled nepřipadá nijak složitá, ale v praxi už to bývá jiné. Jak často v tom našem všedním dni vybíháme „za vrátka ovčince“, za svými zájmy. Jak často spoléháme na svůj rozum a jednáme na vlastní pěst, aniž bychom se ptali na Boží vůli a čekali na Jeho vedení. Jak často se míjí naše vlastní vůle s tou Jeho. Chceme s Ním být zajedno, nést ovoce, a přitom se svými myšlenkami, postoji a činy tolik vzdalujeme, tolik lišíme! Je v nás pořád tolik ze světa, tolik vzpoury! Podívejme se o pár řádků výše, co je tam psáno o kmeni a ratolestech. Abychom mohli nést ovoce, nesmí docházet k porušení celistvosti, ratolest musí být vždy pevně spojena s kmenem, aby do ní mohla proudit jeho životodárná síla. 
V 1K 2,7 se píše: „V něm zapusťte kořeny, na něm postavte základy, pevně se držte víry.“ A proto teď prosíme: „Pane Ježíši, vyučuj nás pokoře a lásce, proměňuj nás, abychom přijali Tvoji podobu, aby se na odhalené tváři nás všech zrcadlila Tvoje slavná zář“ (2K 3,18) „a nauč nás zůstávat ve víře, ve Tvé pravdě, v Tobě! Amen.“

Renata Balašova (Vsetín, stanice Valašské Meziříčí)

neděle - 31. března J 15,11-17

Příkaz vzájemné lásky podle příkladu Ježíšovy lásky 

To je mé přikázání, abyste se milovali navzájem, jako jsem já miloval vás. Nikdo nemá větší lásku než ten, kdo položí život za své přátele. (J 15,12-13)

Poslední dobou často přemýšlím o významu Ježíšovy smrti na kříži. Jaké pro ni byly důvody? Proč se Bůh v Synu rozhodl jít právě touto cestou? Jedním z důvodů je láska. Pán Ježíš říká: „Nikdo nemá větší lásku než ten, kdo položí život za své přátele.“ A jak víme, nejsou to slova do větru, ale tvrzení, které Pán Ježíš zanedlouho podloží svým činem. Když jde Jidáš s vojáky Ježíše zatknout, Ježíš jim říká „Hledáte-li mne, nechte ostatní odejít.“ (J 18,8) Ježíš ví, že ho čeká smrt, ale zabrání tomu, aby do ní byli zataženi jeho učedníci. Má to být jen on, kdo položí život za druhé, a tím dokáže velikost své lásky. Ano, Boží láska je opravdu tak velká, že jde až do krajnosti a je pro nás ochotná obětovat sama sebe. 
Pán Bůh je v celých dějinách spásy velikým dárcem. Dal nám lidem život, zemi jako prostor ke kreativní činnosti, dává nám jídlo pro naše těla i své Slovo pro naše duše. To vše nám dává z lásky a z milosti, bez placení. Nejsme povinni a ani schopni dát mu podobný dar nebo platbu na oplátku. 
Když dítě dostane hračku, chvíli se z ní raduje, a pak ji odloží. Postupem času ho rodiče učí, že dárky nejsou jen tak „samo sebou“, i když jsou zadarmo. Teprve až dítě dospěje, pochopí, co to znamená, dárky dávat i přijímat. Dospělý oslavenec dárci poděkuje, dárek s radostí používá nebo si jej vystaví a vzpomene si i po čase na toho, od koho jej dostal. Kdo je dospělý, cítí závazek vůči dárci, protože ví, že si s tím dotyčný dal práci. Tak to má být i s Božími dary. Pán Ježíš nám ukázal a daroval velkou lásku. Jak s ní naložíme? Budeme ji „používat“, nebo ji hodíme do kouta mezi nepotřebné harampádí? Je to na nás.

Tomáš Vémola (Vsetín, stanice Valašské Meziříčí)

pondělí - 1. dubna J 15,18-16,4

Buď připraven i na nepřátelství a pronásledování

Nenávidí-li vás svět, vězte, že mě nenáviděl dříve než vás. Kdybyste náleželi světu, svět by miloval to, co je jeho. Protože však nejste ze světa, ale já jsem vás ze světa vyvolil, proto vás svět nenávidí. (J 15,18-19)

Jeden můj velice dobrý kamarád Martin mi vyprávěl, že si na střední škole zažil to, co zažívá naneštěstí spousta dalších mladých lidí – šikanu. Spolužačka si ho neustále dobírala pro jeho víru, častovala ho těmi nejhoršími nadávkami, brala mu svačinu, občas ho dokonce uhodila. Věřím, že se k ní někdy přidaly i další spolužačky či spolužáci a že toto období bylo pro Martina velmi obtížné. Bůh ho ale podržel a on nejenže jí nadávky nebo údery nikdy nevrátil, ale často jí dokonce sám od sebe nabídl svoji svačinu, když viděl, že žádnou nemá. Nebo jí případně pomohl jinak. Neslyšel za to nikdy slova díků nebo pokory, ba naopak. On se ale stále nevzdával a po několik let mlčky trpěl její ponižování. A výsledek?
Po maturitě se všichni spolužáci sešli na maturitním večírku, aby spolu naposled poseděli, než se rozprchnou do světa na nejrůznější vysoké školy. Za Martinem přišla ta tyranizující dívka a se vší vážností se ho zeptala, proč na ni byl celou dobu tak milý, když ona se k němu chovala tak ošklivě. Martin měl poprvé možnost jí podat svědectví o lásce Ježíše Krista a o tom, co On pro nás udělal.
Nevím, zda se svědectví té dívky nějak dotklo a kde je jí dnes konec, ale v hloubi duše věřím, že si Bůh Martinova slova použil a jedná v jejím životě dodnes. Proto se i my nebojme vydávat svědectví a zvěstovat evangelium. Nebojme se nepřátelství a pronásledování. Bůh si i tyto situace dokáže použít a přitáhnout k sobě lidi, do kterých bychom to nikdy neřekli.

Petr Kárník (Litoměřice)

úterý - 2. dubna (J 16,5-15)

Ježíš po svém odchodu obohatí církev vylitím Ducha svatého

Ale říkám vám pravdu: Je pro vás užitečné, abych odešel. Neboť neodejdu-li, Zastánce k vám nepřijde; odejdu-li, pošlu ho k vám. (J 16,7; ČSP)

S Ježíšem je učedníkům dobře. Nechtějí přijít o jeho přítomnost a představa, že by měl z jejich života zmizet, je pro ně děsivá. S ním cítí jistotu, oporu, bezpečí a smysl života. Možná si říkali: co si počneme, až odejde – už o tom zase mluví…
Ježíš své učedníky na okamžik odloučení velmi pečlivě připravuje. Vysvětluje, že jeho odchod je „užitečný“. Když odejde Ježíš, přijde Zastánce – Duch svatý. V dalších slovech pak Ježíš popisuje, v čem spočívá „užitečnost“ jeho odchodu a následného sestoupení Ducha svatého. Kdybychom to chtěli nějak shrnout, asi bychom řekli: není důvod k zoufání. Naopak je zde důvod k radosti. Nyní možná ještě plně nechápou smysl toho všeho, ale Duch pravdy je ten, který jim dá jasno, uvede je do veškeré pravdy, oslaví Ježíše a oznámí budoucí věci. Končí doba, kdy služba byla Ježíšem naplňována v jednom okamžiku jen na jednom místě. Začíná doba, kdy Duch svatý svou přítomností naplní čekající církev a jednotlivé učedníky vyšle na mnohá místa, kde budou sloužit ve jménu Ježíše Krista a v moci Ducha svatého. 
Když budeme sledovat události dál, moc Ducha svatého v Písmu krásně uvidíme. Po ukřižování a vzkříšení jsou učedníci skryti, bojí se. Petr se dokonce vrací k rybolovu. To je obraz bojácné církve. Pak dojde k vylití Ducha svatého a všichni z učedníků nadšeně a otevřeně svědčí o Boží milosti v Ježíši Kristu. Co se stalo? Církev byla obdařena mocí Ducha svatého. Už není bojácná, ale odvážná. Už se neskrývá, ale zvěstuje Krista v Jeruzalémě, Samaří a jde až na sám konec země.
A co my? Nejsme někdy také trochu bojácní, skrytí za zdmi našich kostelů a modliteben? Bratře a sestro, i my každý osobně potřebujeme své každodenní naplnění Duchem svatým. On čeká, až jej pozveme.

Petr Štecha (Litoměřice)

středa - 3. dubna (J 16,16-24)

Dočasný zármutek vystřídá trvalá radost

Žena, když rodí, má zármutek, neboť přišla její hodina; ale když porodí dítě, nevzpomíná už na soužení pro radost, že na svět přišel člověk. I vy máte nyní zármutek. Uvidím vás však opět a vaše srdce se zaraduje a vaši radost vám nikdo nevezme. (J 16,21-22)

Zármutek je přirozená emoce v situaci, kdy víme, že se musíme rozloučit s někým drahým a vzácným. A je jedno, zda je to jen dočasně nebo nastálo. Každý zármutek se ale snáší mnohem lépe, když je spojen s nadějí – nejlépe nadějí na nové shledání. Právě v tom je podstata naděje (a také radosti), kterou Ježíš učedníkům dává. Budete zarmouceni, budete plakat, ale zármutek se změní v radost. Možná nám to může znít jako fráze nebo i jako nesmysl. Je vůbec možné, že by se zármutek mohl změnit v radost? Vždyť to jsou dvě silné emoce stojící na opačných koncích škály lidských pocitů. 
Myslím, že Ježíšova slova si na sebe můžeme vztáhnout dvěma způsoby. Tím prvním je vzkříšení. Je zde zármutek spojený s utrpením a smrtí na kříži. Ale je zde i vítězství Spravedlivého nad hříchem a smrtí, vítězství, které nám dává odpuštění a nový život. To je rozhodně důvod k nekončící trvalé radosti. I když Boží Syn musel nakrátko projít zkušeností smrti a pekla, nyní žije. Vysvobozuje z moci smrti ty, kteří v něj věří. Radujme se a jásejme!
Druhým způsobem porozumění je věčný život. Tam uzříme tváří v tvář Boží majestát a Beránka sedícího na trůnu. Všechny boje už budou za námi a my budeme naplněni Boží chválou. Stane se skutečností to, k čemu uprostřed různých těžkostí a zármutků upínáme svoji naději. Zármutek se změní v radost – a nebude to jen na chvíli. Bude to napořád a nikdo nám tuto radost nevezme. Radujme se a jásejme!

Petr Štecha (Litoměřice)

čtvrtek - 4. dubna J 16,25-33

Povzbuzení do těžkých životních situací

Hle, přichází hodina, a již je zde, kdy se rozprchnete každý do svého domova a mne necháte samotného. Ale nejsem sám, neboť Otec je se mnou. To jsem vám pověděl, abyste nalezli ve mně pokoj. Ve světě máte soužení. Ale vzchopte se, já jsem přemohl svět. (J 16,32-33)

Na světě míváme soužení, ve kterých často zůstáváme sami. Ježíš věděl, o čem mluví. Hned po křtu byl sám na poušti a prožil tam pokušení. Sám se chodíval modlit. Často uprostřed davu, ale sám. Nejbližší přátelé usnuli v Getsemanské zahradě v okamžiku, kdy je chtěl mít nablízku. Sám u ohně na Kajifášově dvoře, sám před Herodem a Pilátem. Krátce předtím učedníkům zjevuje, že i když je sám, není opuštěný Otcem, který je vždycky s ním. 
Dva dny nato, obtížený hříchy celého světa, v soužení, které nikdo z nás nemůže zažít, volá: „Bože můj, Bože můj, proč jsi mě opustil?“ (Mt 27,46) Nemělo by nám uniknout, že právě v této chvíli přemohl svou obětí zlo, ve kterém svět leží. Nedělním vzkříšením pak Bůh dovršil svůj odvěký plán záchrany lidí. Otevřela se tak nová cesta života pro každého, kdo věří.
Míváme soužení sami se sebou, ale můžeme se vzchopit k odporu proti hříchu. Nechce se nám vždy modlit, ale můžeme se vzchopit a udělat si čas. Jsme pohlcováni anonymním davem na Facebooku, Instagramu a Twiteru, ale můžeme se vzchopit a věnovat se konkrétním potřebným lidem v rodině, ve sboru i v širším okolí. V nemoci se můžeme vzchopit v Jeho moci. Ve chvíli poslední, kdy je člověk často okolnostmi přinucen k samotě – smíme mít jistotu, že On nám připravil lepší místo, než je tento svět plný soužení.

Vlastimil Malý (Litoměřice)

pátek - 5. dubna (J 17,1-8)

Život věčný je jen v Bohu a v Ježíši Kristu

A život věčný je v tom, když poznají tebe, jediného pravého Boha, a toho, kterého jsi poslal, Ježíše Krista. (J 17,3)

Není nic divného na tom, že lidé ve všech dobách a kulturách hledali odpověď na otázku, co bude po smrti. Vždyť život je tak krásný a krátký. Tak v průběhu věků vyvstala nejrůznější náboženství... Všimněme si toho, že ve všech se lidé snaží o sebezdokonalení a o naklonění si božstva. Často si lidé předmět svého uctívání stvořili podle svých představ. 
Jinak je tomu v biblické zvěsti. Když se Mojžíš na Sinajské poušti ptá, kdo k němu mluví, slyší odpověď: „Jsem, který jsem.“ (2M 3,14) Bůh, který JE a je jediný, nepotřebuje jméno. Nedá se nijak zpodobnit. V jednání s vyvoleným národem pak ukazuje všem kulturám, že je skutečně Bohem jediným a pravým. Vydává Zákon, ale ten věčný život nepřináší. V určený čas se pak Bůh stává v Ježíši tělem - Synem člověka, aby svou obětí na kříži smazal hříchy.
V modlitbě zaznamenané v evangeliu Jana v 17. kapitole vidíme, že Pánu Ježíši záleželo i na pozdějších generacích. Modlil se i za nás ve 21. století. Vstupujme do každého dne s touhou víc Jej poznávat. Vždyť život věčný začíná už tady na zemi. 

Vlastimil Malý (Litoměřice)

sobota - 6. dubna J 17,9-19

Ježíšova modlitba za jeho učedníky

Za ně prosím. Ne za svět prosím, ale za ty, které jsi mi dal, neboť jsou tvoji. Již nejsem ve světě, ale oni jsou ve světě, a já jdu k tobě. Otče svatý, zachovej je ve svém jménu, které jsi mi dal; nechť jsou jedno jako my. (J 17,9.11)

Pán Ježíš Kristus se modlí k Otci za ty, které mu Otec dal. To koresponduje se slovem „Nikdo nemůže přijít ke mně, nepřitáhne-li ho Otec.“ Vidíme, že nezáleží na tom, kdo chce, ani na tom, kdo běží, ale na Bohu, který se smilovává. To On sám připravuje naše srdce různým způsobem - často těžkostmi a trápeními - aby rozoral naše ztvrdlá srdce pro jemné semeno svého Slova. Pokud na nás přicházejí těžkosti, je to proto, aby naše uši byly pročistěny, abychom byli schopni slyšet usvědčující hlas svatého Ducha.
Často a velmi samolibě si myslíme, že touha po Bohu a později živá víra se v našich srdcích objevila jen tak. Je to však nepopsatelná Boží milost, která nás nenechává na pokoji a nakonec nás dovede k Jeho Synu.
Je zcela jasně vidět, že nejenom naše obrácení k Pánu Ježíši Kristu, ale i naše zůstávání v Něm - či při Něm - je též Boží zásluha a milost. Pokud by tomu tak nebylo, tak by se za to Pán Ježíš Kristus nemusel modlit.
Tuto část modlitby Otec v nebi nevyslyšel hned, ale o něco později, lépe řečeno o Letnicích. Tehdy po modlitbách první církve poslal svatého Ducha jako Průvodce, Učitele a Utěšitele. On byl poslán, aby nás naučil a připomněl nám z učení Páně všechno, co pro naše přežití v tomto světě potřebujeme.

Petr Hula (Litoměřice)

neděle - 7. dubna J 17,20-26

Ježíšova modlitba za následující generace věřících

Neprosím však jen za ně, ale i za ty, kteří skrze jejich slovo ve mne uvěří; aby všichni byli jedno jako ty, Otče, ve mně a já v tobě, aby i oni byli v nás, aby tak svět uvěřil, že ty jsi mě poslal. (J 17,20-21) 

V těchto větách vidíme neskutečný záběr a velikost Božího milosrdenství. Pán Ježíš Kristus se zde modlí nejen za své učedníky, ale za další generace křesťanů. Nejen za první generace těch, kdo prožívali radost spasení i strasti pronásledování za Římské říše, ale i za všechny pozdější generace - ať už tito učedníci žili v temném období středověku, reformace, pronásledováni islámem nebo nacistickým či jiným režimem. A pokud Pán nepřijde v nejbližší době, je to modlitba i za generace následující.
Myslím, že to do hloubky nedokážeme pochopit, a snad jenom z malé částky jsme schopni si představit, co znamená být všichni jedno a být v Otci a Pánu Ježíši. Možná to zde na zemi nepochopíme nikdy, ale přesto věřím, že Otec i tuto část modlitby Pána Ježíše vyslyšel. I když tomu nerozumíme, přesto náš Otec v nebi tuto prosbu naplní. Osvobozující je vědomí, že nemusíme vše pochopit svým rozumem, ba ani obsáhnout svou zkušeností. Vždyť poznání bez lásky vede k domýšlivosti, a proto spíše potřebujeme více růst v lásce k Bohu a k jeho lidu. Možná, že právě zde je klíč k Ježíšem vyprošované jednotě.
Sami víme, že jsme jen částečkou Kristovy Církve - jeho nevěsty. Tato Církev roste a sílí po generace v plnost Jeho postavy, vždyť on je Hlavou Církve a jeho věrní jsou jeho Tělem.

Petr Hula (Litoměřice)

pondělí - 8. dubna J 18,1-9

Ježíš ve chvíli ohrožení myslí na své učedníky

Opět se jich otázal: „Koho hledáte?“ A oni řekli: „Ježíše Nazaretského.“ Ježíš odpověděl: „Řekl jsem vám, že jsem to já. Hledáte-li mne, nechte ostatní odejít.“ Tak se mělo naplnit slovo, které řekl: „Z těch, které jsi mi dal, neztratil jsem ani jednoho.“ (J 18,7-9)

Pán Ježíš stojí před poslední a nejtěžší etapou svého lidského života, do které se jen těžko můžeme vcítit. Zrazen jedním z Dvanácti. Ještě před pár hodinami spolu večeřeli u jednoho stolu. To nejtěžší ale mělo teprve přijít a Pán Ježíš přesně věděl, co to bude. Jeho blízcí ho opustí a jeden z nich ho třikrát zapře. Čeká ho výsměch, smyšlená obvinění, ponižování od Židů, bolest a nakonec trýznivá smrt na kříži. On Svatý bude ztotožněn s hříchem, lidé ho poplivou a vysmějí se mu. Dokonce jeho Otec od něho odvrátí svou tvář. Na co bychom v takové chvíli mysleli my? Jak se vyhnout těžkému údělu? Ježíš měl na mysli jedno: naplnit do detailu vůli svého Otce. Bůh chtěl, aby neztratil nikoho z těch, které mu dal. Pán Ježíš nedovolil, aby ho myšlenky ani city odvedly od určeného cíle. Dokonal Boží dílo až do konce. Také věděl, že se s učedníky znovu potká po vzkříšení. Musí však projít skrze utrpení a smrt. Díky Jeho poslušnosti a lásce máme věčný život. On je pro nás důkazem, že i v těžkých chvílích života je možné soustředit se na cíl. Nejednou vyzýval jednotlivce, učedníky i zástupy k následování. „Proto i my, obklopeni takovým zástupem svědků, odhoďme všecku přítěž i hřích, který se nás tak snadno přichytí, a vytrvejme v běhu, jak je nám uloženo, s pohledem upřeným na Ježíše, který vede naši víru od počátku až do cíle.“ (Žd 12,1-2a)

Tomáš Orlík (Ostrava)

úterý - 9. dubna J 18,10-14

Ježíš přijímá od Otce určený kalich utrpení

Ježíš řekl Petrovi: „Schovej ten meč do pochvy! Což nemám pít kalich, který mi dal Otec?“ 
(J 18,11)

„Spadla klec,“ mysleli si židovští představitelé při zatýkání v Getsemanské zahradě. „Jeho zrazení nás stálo třicet stříbrných, ale konečně bude tomu posedlému, který sváděl všechen lid, konec.“ Z pohledu Židů velké vítězství. „Opět zvítězily peníze a moc,“ radovali se mnozí. K překvapení všech dává Pán Ježíš jedinou větou jasně najevo, kdo má situaci pod kontrolou. Nebyla to nešťastná souhra okolností. Pán Ježíš nebyl ve špatnou chvíli na špatném místě. A už vůbec nešlo o zatčení bezmocného učitele. Pán Ježíš měl k dispozici nejen Petra, připraveného bojovat, ale celé legie andělů. Stačilo požádat Otce, aby se situace rázem proměnila (Mt 26,53). Vše ale probíhalo podle předem připraveného scénáře Boha Otce. Nic se mu nevymklo z rukou. Ani tehdy, ani dnes. Na Ježíšově přístupu k celé situaci je něco fascinujícího. I když prožíval nepředstavitelnou úzkost, byl odhodlaný naplnit Otcovu vůli a nést svůj kříž. Pokorně přijal tento úděl. Nikdo ho nenutil, svůj život dal dobrovolně za každého člověka (J 10,18). Za Tebe i za mne. Svou obětí dokázal, jak moc nás miluje. Jak moc o nás stojí. Máme naději, že pro nás znovu přijde v onen den, a potom už budeme navždy s ním. 

Tomáš Orlík (Ostrava)

středa - 10. dubna J 18,15-18; 25-27

Petr v kritické chvíli podlehl strachu

Šimon Petr zatím stál u ohně a ohříval se. Zeptali se ho: „Nepatříš snad k jeho učedníkům?“ „Nepatřím,“ zapřel Petr. Jeden z veleknězových sluhů, příbuzný toho, jemuž Petr usekl ucho, na to řekl: „Copak jsem tě s ním neviděl tam v zahradě?“ (J 18,25-26; B21)

Vybavuji si scénu z jednoho filmu, kdy si zaměstnanec stěžoval kolegovi na svého šéfa. „On je takový a tohle špatně rozhodl. Kdybych měl příležitost, tak mu to řeknu pěkně do očí.“ Když o něco později přišla příležitost s šéfem promluvit, onen zaměstnanec neměl vůbec chuť a odvahu cokoli říct. Prostě od slov k činům je pěkný kus. 
Petr se chlubil, horoval, že půjde s Ježíšem i na smrt. Že když ho všichni opustí, on určitě ne (Mt 26,33; J 13,37). Měl falešnou sebedůvěru, ze svých úst vypustil velká slova. Ježíš ho upozornil, že i on odpadne, a dokonce mistra zapře. Petr ale nedbal, mně se tohle nestane. Pak přišla zkouška a ukázalo se, nakolik myslí svá slova skutečně vážně. Jednoduchá otázka služky ho naprosto vykolejila (J 18,17). „Nejsem jeden z nich, nepatřím k němu, vůbec ho neznám.“ Co se to s Petrem stalo? Podlehl strachu. Nechal se ovládnout emocemi, nechal se zastrašit nebezpečnou situací. Prostě zklamal, selhal. 
A co my? My bychom Petra jednoduše odsoudili a už mu nedali žádnou šanci. Ale Ježíš mu ji dal. Petr poznal svůj pád a litoval, přijal odpuštění a uzdravení. A po Letnicích Petr, naplněn Božím Duchem, neohroženě kázal v Jeruzalémě. 
Navíc si musíme uvědomit, že nejsme lepší než Petr. V různých situacích i my podléháme tlaku a strachu a Ježíše zapíráme. Stydíme se za svoji víru a děláme kompromisy. Ani Petr, ani my to z vlastních sil nezvládáme. Potřebujeme prosit o Boží pomoc, abychom odolali ve zkouškách. A pokud selžeme, pojďme k Ježíši a poprosme o odpuštění. 

Jiří Marek (Ostrava)

čtvrtek – 11. dubna J 18,19-24

Ježíšova reakce na výslech Annášem

Ježíš mu řekl: „Já jsem mluvil k světu veřejně. Vždycky jsem učil v synagóze a v chrámě, kde se shromažďují všichni židé, a nic jsem neříkal tajně. Proč se mě ptáš? Zeptej se těch, kteří slyšeli, co jsem říkal. Ti přece vědí, co jsem řekl.“ (J 18,20-21)

Víme, že soudní proces s Ježíšem nebyl poctivým a spravedlivým soudem. Chtěli se ho zbavit a k tomu neváhali použít jakýchkoli prostředků. Lži, nátlak, falešné svědectví. Této atmosféře odpovídá i první výslech u nejvyššího kněze Annáše. Zrádná taktika vyptávání se na učedníky a učení. Chtěl se Annáš něco dozvědět, poctivě zkoumat, nebo jen Ježíše chytit za slovo a následně jej obvinit? Ježíš věděl, o co Annášovi jde, a odpověděl moudrým protitahem. „Kázal jsem veřejně, mé učení je známo. Všichni mě slyšeli, zeptejte se jich.“ Moudrá reakce obrátila pozornost na protistranu. Je to podobné jako s Ježíšovou odpovědí ohledně daní: „Odevzdejte tedy to, co je císařovo, císaři, a co je Boží, Bohu.“ (L 20,25) Na to neměli odpověď a umlkli. Poznali, že mají i oni máslo na hlavě. 
Mnozí slyšeli Ježíšova slova, žasli nad jeho učením. Viděli zázraky, museli uznat, že za tím stojí Bůh (J 3,1-2). Náboženští vůdci však byli duchovně slepí, zaslepeni svými hříchy. Viděli na vlastní oči, slyšeli na vlastní uši, ale nechápali. Ta odpověď je vlastně soudem nad tvrdým lidským srdcem a neochotou zkoumat, přemýšlet, změnit. 
Na druhé straně Ježíš jednal pokorně a bez emocí. Kolik z nás by vyprsklo, vybuchlo? „Vždyť lidským hněvem spravedlnost Boží neprosadíš.“ (Jk 1,20) Věřím, že jeho reakce při výslechu vyplynula z modlitebního zápasu v Getsemane. Modleme se i my, abychom dokázali moudře reagovat.

Jiří Marek (Ostrava)

pátek – 12. dubna J 18,25-40

Ježíšovo království není z tohoto světa

Ježíš řekl: „Moje království není z tohoto světa. Kdyby mé království bylo z tohoto světa, moji služebníci by bojovali, abych nebyl vydán Židům; mé království však není odtud.“ Pilát mu řekl: „Jsi tedy přece král?“ Ježíš odpověděl: „Ty sám říkáš, že jsem král. Já jsem se proto narodil a proto jsem přišel na svět, abych vydal svědectví pravdě. Každý, kdo je z pravdy, slyší můj hlas.“ (J 18,36-37)

Ježíše přivedli před Piláta, římského správce, a obžalovali ho ze vzpoury a zrady. Prohlašuje se za samozvaného krále a podrývá autoritu císařství (L 23,1-2). Tohle nemohl zástupce Říma ignorovat. Králem bude jen ten, koho uzná císař. Pilát si ověřuje obvinění otázkou, jsi král Židů? Dostalo se mu zvláštní odpovědi (v. 34). Dalo by se to parafrázovat: „Ptáš se z hlediska politického, nebo z hlediska náboženského?“ Pilát nepochopil a zareagoval, že není Žid a nechce se míchat do náboženských sporů. „Tak jsi král, anebo nejsi?“ 
Ano, ale jinak než si představuješ. Ježíšova odpověď je přímá, otevřená a jasná, v. 36. Jeho království není pozemské, ale duchovní. Nechce se vzbouřenci dobýt Jeruzalém, vyhnat Římany a nastolit své království. Toto nebyl jeho úkol. On přišel, aby obnovil Boží vládu v lidských srdcích, On přišel jako král – Mesiáš. Žel toto nechápalo mnoho lidí té doby, ani většina učedníků. Očekávali především obnovu izraelského království, svobodu od Římanů. Taková měli očekávání, když vítali Ježíše při vjezdu do Jeruzaléma. 
Ježíš je král, ale ne politický. Jeho kralování nemá geografické hranice a je založeno na jiných principech, než je útlak, síla a vydírání. Církev byla v historii v pokušení uchopit světskou moc, ale to není náš úkol. Boží království je jiné (Ř 14,17). On má vládnout v našich srdcích. Máme uznat jeho panství, jeho majestát, moc a spravedlnost. Jak jsi na tom ty? Vládne v tvém životě Ježíš, posloucháš ho? Těšíme se na Boží království? Díky Bohu, že Boží království přišlo a přichází v Ježíši. 

Jiří Marek (Ostrava)

sobota – 13. dubna Iz 53,1-9

Trpící Beránek Boží

Tehdy dal Pilát Ježíše zbičovat. Vojáci upletli z trní korunu, vložili mu ji na hlavu a přes ramena mu přehodili purpurový plášť. Pak před něho předstupovali a říkali: „Buď pozdraven, králi židovský!“ Přitom ho bili do obličeje. (J 19,1-3)

Pilát vydal rozkaz o trestu bičováním. Sice byl přesvědčen o jeho nevině, ale zároveň se chtěl zalíbit Židům. Myslel si, že jim toto potrestání bude stačit a že Ježíše později propustí. Ve svém záměru se zmýlil, přesto měl i tento trest své místo v událostech. Naplnilo se Boží slovo pronesené prorokem Izajášem: „Jenže on byl proklán pro naši nevěrnost, zmučen pro naši nepravost. Trestání snášel pro náš pokoj, jeho jizvami jsme uzdraveni.“ (Iz 53,5) Pokud jste viděli film Umučení Krista, víte, že šlo o drastické bití a mučení. Z dobových záznamů vyplývá, že někteří vězni toto bičování ani nepřežili. Jako by to už nestačilo. Potom se mu ještě vysmívají a ponižují ho. Jak kruté a přízemní, že Boží Syn musel projít takovým utrpením a hanbou. Proč? Pro lidský hřích. Takto krutě jsou vlastně potrestány lidské nevěrnosti a nepravosti. 
Máme si zde uvědomit, že v případě hříchu se nejedná o malý přestupek, který se vyřeší domluvou nebo pokáráním. Jde o těžké provinění, které si zaslouží smrt. „Mzdou hříchu je smrt.“ (Ř 6,23) A dotýká se to nás všech: „všichni zhřešili a postrádají Boží slávu.“ (Ř 3,23; ČSP) Díky Bohu, že připravil zástupnou oběť. V období Staré smlouvy to bylo zvíře, resp. beránek, který byl zabit a jeho krev prolita. Byla to však oběť nedostatečná. Proto přišel Ježíš, aby trpěl a aby jako beránek Boží byl týrán a zabit. Místo nás. Vzal tu potupu a trest na sebe, abychom došli smíření s Bohem a našli pokoj. 
Ježíši, děkuji ti, že jsi trpěl a zemřel za mé hříchy. Ať je mi tvoje smrt i připomínkou závažnosti a nebezpečí hříchu. Amen. 

Jiří Marek (Ostrava)

neděle – 14. dubna J 19,1-16

Pilát podléhá nátlaku Židů 

Byl den přípravy před svátky velikonočními, kolem poledne. Pilát Židům řekl: „Hle, váš král!“ Oni se dali do křiku: „Pryč s ním, pryč s ním, ukřižuj ho!“ Pilát jim řekl: „Vašeho krále mám ukřižovat?“ Velekněží odpověděli: „Nemáme krále, jen císaře.“ Tu jim ho vydal, aby byl ukřižován, a oni se Ježíše chopili. (J 19,14-16)

V celém „minipříběhu“ o Pilátovi vidíme lidskou slabost a nedokonalost. Jak je snadné podlehnout tlaku, vzdát se dobrých úmyslů. Pilát byl přesvědčen o Ježíšově nevině. Poznal, že mu ho vydali ze zášti (Mt 27,18). Chtěl ho jen potrestat a pak propustit. Vždyť on si nezaslouží smrt a obvinění se nezakládají na pravdě. Myslel si, že to v klidu vyřeší. Ale mýlil se. 
Náboženští vůdci přiznali, že se ho potřebují zbavit a udělají pro to všechno (v. 6-7). Zatlačili na Piláta, dokonce obvinili jeho samotného z možného proticísařského jednání a vyvolávání nepokoje (v. 12). Výsledek je vcelku očekávaný. Ačkoliv Pilát nevidí důvod k popravě, vydá rozhodnutí o ukřižování. Pro svůj klid, pro zachování svého postu, pro klid ve městě. A kde je jeho původní přesvědčení? Rozplynulo se pod žárem nenávisti a zloby. Bylo rozdrceno tlakem. Kdo vlastně prohrál a byl souzen? Slabý, hříšný člověk. Prohráli náboženští vůdci, že se nechali zaslepit hněvem a závistí. Prohrál Pilát, nechal se ovlivnit výhrůžkami a strachem. Rozhodně neprohrál Ježíš. Skrze celé dění vystupuje na povrch lidské zlo, které si zaslouží trest.
Jak bychom se zachovali my? Asi velmi podobně. Kolikrát jsme ustoupili od dobrého úmyslu? Kolikrát jsme učinili kompromis? Kolikrát jsme nakonec souhlasili s ostatními, protože jsme se báli, protože jsme podlehli tlaku, protože jsme nechtěli jít proti proudu? Sám za sebe musím přiznat i já svoji slabost, a to často šlo o drobné záležitosti a tlaky. Protikladem je Ježíš, jeho odvaha a pokora. Odolat tlaku a jít proti proudu, proti zlu, není jednoduché a sami v tom neobstojíme. Potřebujeme mít Boží sílu, potřebujeme se za to modlit (Mt 26,41). Následujme Ježíše! 

Jiří Marek (Ostrava)

pondělí - 15. dubna Nu 21,4-9 
 
Ježíš ukřižován společně se zločinci

Nesl svůj kříž a vyšel z města na místo zvané Lebka, hebrejsky Golgota. Tam ho ukřižovali a s ním jiné dva, z každé strany jednoho a Ježíše uprostřed. Pilát dal napsat nápis a připevnit jej na kříž. Stálo tam: Ježíš Nazaretský, král židovský. (J 19,17-19)

Ježíšova cesta vrcholí. Nese kříž. Nic už nejde vzít zpět. Ženy pláčí. Vojáci konají svou práci. Ježíš je ukřižován. Pilát chce svým nápisem „Iesus Nazarenus Rex Iudaeorum“ udělat za tím vším tečku. Naděje vkládané do toho, který proměnil vodu ve víno, do toho, který nasytil zástupy, uzdravil slepého a vzkřísil Lazara, jsou pryč. „Hle, beránek Boží, který snímá hřích světa.“ ? Tak vypadá Bůh? Přibitý na kříž? Bůh spolu se zločinci? Imanuel, Bůh s námi?
Teď je ta chvíle, o které Ježíš před Pilátem prohlásil: „Já jsem se proto narodil a proto jsem přišel na svět, abych vydal svědectví pravdě.“ O tuto chvíli šlo v Getsemane. Jde o víc než poslušnost. Jde o Boží lásku ke člověku. „Tak Bůh miloval svět..“ Obstojí Boží láska v této zkoušce? Ukřižovaný – cruci fixus ( ke kříži připevněný, přibitý) – je vrcholem Boží lásky k nám. Stává se bránou do ztraceného ráje. „Jako Mojžíš vyvýšil hada na poušti, tak musí být vyvýšen Syn člověka, aby každý, kdo v něho věří, měl život věčný.“ Kvůli nám se stává zosobněním našeho hříchu (2K 5,21), aby nám ukázal, co nás zabíjí. Za starozákonní událostí na poušti (Nu 21) stojí nedůvěra Izraelců v Hospodina, ne nepodobná nedůvěře v ráji. Zasahuje i nás. Smyslem pohledu Izraelců na hada je překonání nevěry k Bohu absolutní vírou, spolehnutím výhradně na Jeho slovo. Musí se vrátit k Hospodinu, protože jiné cesty a naděje není. V Ukřižovaném nabízí Bůh východisko pro člověka. „Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný.“ Bůh má moc ovládnout hřích v našem životě skrze naši důvěru v Něho. Když se v Ježíši setkáváme s Boží láskou, rozpoznáváme ji a přijímáme ji, dochází Boží láska svého naplnění. Ježíš na kříži je výzvou pro naši víru. Starý černošský spirituál „Where you there?“ se ptá: „Byl jsi tam, když byl křižován můj Pán?“ Rozumíš kříži? Ten, který připravil záchranu pro Izraelce, připravil v Kristu záchranu pro každého z nás. Žiješ ze své síly, nebo si svůj život nedokážeš představit bez Něj? Nádherným hymnem, který nás může doprovázet tímto velikonočním týdnem je 1. Janova epištola. Zkusme si ji otevřít a připomenout si, co se stalo na kříži. Nechť i naše životy nesou nápis: In nobis regnat Iesus, V nás kraluje Ježíš.
Klaníme se ti, Pane Ježíši Kriste, a děkujeme Ti, neboť svým křížem jsi vykoupil svět.

Petr Mrázek (Vsetín)

úterý - 16. dubna Ž 22,7-22 
 
Naplněná proroctví dosvědčují Boží věrnost

Když vojáci Ježíše ukřižovali, vzali jeho šaty a rozdělili je na čtyři díly, každému vojákovi díl; zbýval ještě spodní šat. Ten šat byl beze švů, odshora vcelku utkaný. Řekli si mezi sebou: „Netrhejme jej, ale losujme o něj, čí bude!“ To proto, aby se naplnilo Písmo: „Rozdělili si mé šaty a o můj oděv metali los.“ To tedy vojáci provedli. (J 19,23–24)

S ukřižovanými se už nepočítá. Ještě tu jsou, ale jako by už nebyli. Na zločince se ohled nebere. To málo, co má nějakou cenu, jsou jen jejich šaty. 
Citovaný žalm začíná otázkou připomínající příběh zkoušené Jobovy víry: „Bože můj, Bože můj, proč jsi mě opustil?“ V té otázce je víc než jenom všechna úzkost, bolest a ponížení. Prof. P. Filipi k tomu říká: „My když se ptáme proč?, tak obracíme svůj zrak, svou mysl do minulosti a hledáme tam nějakou příčinu: co se stalo, že to teď je tak, jak to je? Kdežto Hebrejec když se ptá ‚proč?´, tak se ptá: k čemu to je? - ptá se po smyslu a účelu toho.“ „Ptát se: ‚z jakého důvodu?´ v této situaci zesiluje beznaděj, bezvýchodnost situace, která vede do marnosti. Položením si otázky po smyslu - tedy proč, za jakým účelem, k jakému cíli, k čemu? - z tohoto bludného kruhu naopak umožňuje vyjít.“ (prof. J. Heller)
Na kříži nás Ježíš učí hledat smysl našich „proč” v našem spočinutí v Bohu, aby nás mohl dovést k cíli. Ježíšem vrcholí příběh spásy. Na kříži reprezentuje (z lat. re-praesentatio, znázornění, zpřítomnění) svého Otce: „Kdo vidí mne, vidí Otce.“ Kdo vidí Ježíše na kříži, může vidět Otce. Otce, jak jedná v náš prospěch. 
I ti, kteří se podílí na Ježíšově utrpení, naplňují v této chvíli Boží úradek. Nahota odsouzených jako by v této chvíli odkazovala až do samého ráje, kde Bůh vyřkl poprvé svůj soud nad Hadem. To, co se děje na kříži, nesměřuje k jednotlivostem. Směřuje ke smyslu a naplnění Ježíšova poslání. Tady, na kříži, dostává Ježíš odpověď na svoje volání z Getsemane. Tím - co se těm, kdo jsou kolem kříže, jeví jako Boží mlčení - potvrzuje Bůh, že přijímá oběť svého Syna. „A tys mi odpověděl.“ Otec počítá se Synem, Otec na něj „vsadil“ všechno. 
Klaníme se Ti, Pane Ježíši Kriste, a děkujeme Ti, protože jsi svou smrtí na kříži vykoupil svět.

Petr Mrázek (Vsetín)

středa - 17. dubna J 1,1-18 
 
Ježíš na kříži myslí na svoji matku 

U Ježíšova kříže stály jeho matka a sestra jeho matky, Marie Kleofášova a Marie Magdalská. 
Když Ježíš spatřil matku a vedle ní učedníka, kterého miloval, řekl matce: „Ženo, hle, tvůj syn!“ Potom řekl tomu učedníkovi: „Hle, tvá matka!“ V tu hodinu ji onen učedník přijal k sobě. (J 19,25-27)
 
Pod křížem stojí ta, skrze niž se „Slovo stalo tělem a přebývalo mezi námi.“ Stala se součástí Božího příběhu spásy, který prolnul jejím životem. Až tady, na kříži, se proměňuje voda ve víno, teď je Ježíšova hodina. Pro tuto chvíli se narodil. Je jí dáno být při tom. V její přítomnosti se naplňuje ono „Mezi tebe a ženu položím nepřátelství, i mezi símě tvé a símě její. Ono ti rozdrtí hlavu a ty jemu rozdrtíš patu.“ 
V Ježíšových slovech určených ženě a učedníkovi slyší mnozí mnohé. Od Ježíšovy starosti o matku přes nastolení nového společenství víry a lásky mezi těmi, které spojuje „Kristův kříž“, či symboliku vztahu mezi církví staré a nové smlouvy, až po Mariino duchovní mateřství. Je to ovšem příběh primárně Boží, ne lidský. Ježíš tak jako v Káni přeznačuje tuto tragickou Mariinu chvíli pod křížem. Jakoby tu ozvěnou zněla událost z Gn 4,25: „I poznal opět Adam svou ženu a ta porodila syna a dala mu jméno Šét (to je [Do klína] vložený). Řekla: ‚Bůh mi vložil do klína jiného potomka místo Ábela, kterého zabil Kain.´“ 
Nevyslovuje tu ale především Ukřižovaný těmito slovy něco daleko podstatnějšího o sobě? V této chvíli Ježíš reprezentuje svého Otce. Tady, na kříži viditelně přesahuje svoji pozemskou rodinu a vystupuje z ní. Tady na kříži se otevírá nová cesta: „Těm pak, kteří ho přijali a věří v jeho jméno, dal moc stát se Božími dětmi. Ti se nenarodili, jen jako se rodí lidé, jako děti pozemských otců, nýbrž narodili se z Boha.“ (J1,12-13) Přišel do světa, ale není ze světa... „Teprve až vyvýšíte Syna člověka, poznáte, že já jsem to a že sám od sebe nečiním nic, ale mluvím tak, jak mě naučil Otec.“ Není to z kříže Ježíšovo poslední podobenství, kterým odkazuje ke svému vztahu, ke svému bytí s Otcem? „ Aby všichni byli jedno jako ty, Otče, ve mně a já v tobě, aby i oni byli v nás, aby tak svět uvěřil, že ty jsi mě poslal.“ I před Marií se otevírá nový pohled. Na kříži už není dítě, ale jednající Bůh.
„Já věřím a volám do všech stran, to Dítě je pánů Pán, já věřím a volám do všech stran, to Dítě je králů Král. Kdo by si byl kdy pomyslel, jak naplní se v Něm prorocká ta vidění o soudu nad světem? Ach, nevidíš že dítě to z časů v dáli tam je Králem, v němž se zrodila ta naděje i nám?“ (Malé dítě, S.W. Brown / Překlad P. Macek)
Klaníme se Ti, Pane Ježíši Kriste, a děkujeme Ti, protože jsi svou smrtí na kříži vykoupil svět. 

Petr Mrázek (Vsetín)

čtvrtek - 18. dubna Iz 53,4-12 

Dokonal dílo spásy a skonal na kříži 
 
Ježíš věděl, že vše je již dokonáno; a proto, aby se až do konce splnilo Písmo, řekl: „Žízním.“ Stála tam nádoba plná octa; namočili tedy houbu do octa a na yzopu mu ji podali k ústům. Když Ježíš okusil octa, řekl: „Dokonáno jest.“ A nakloniv hlavu skonal. (J 19,28-30)
 
Nazaretský je mrtev. Trvalo to, ale rouhání bylo potrestáno, Boží čest byla obhájena. Kdo seje vítr, sklízí bouři. Zahrával si s ohněm a Bůh ho potrestal. Kříž je důkaz. 
Soud, trest, zánik a smrt ale není posledním Hospodinovým slovem. Jeho vůlí je život, ne smrt. Nad tím vším zní Ježíšovo: „Dokonáno jest.“ Poslední Boží slovo z kříže zaznívá v náš prospěch, pro naši záchranu. Tím, co se stalo, se naplnil Boží záměr. 
V citovaných slovech starozákonní knihy Ješajahú – Hospodin je spása - zaznívá neslýchaná a nepochopitelná zpráva, „protože Starý zákon nezná představu, že by někdo zhřešil a jiný by měl být kvůli němu potrestán od Boha. Samozřejmě je běžná lidská zkušenost, že ve světě je spousta nespravedlnosti: někdo to zaviní a jiný za to trpí - to ano. Ale když to má být trest od Boha, to je nemyslitelné! Hospodin trestá hříšníka, nikoliv spravedlivého! Jej však Hospodin postihl pro nepravost všech nás! Proč jej, když to byla naše nepravost?“ (I.G.Vlková, CMTF) Připomíná nám to příběh Jóbův. Čím se provinil Jób? Když umírají Izraelci na poušti po uštknutí hadem, je to Boží trest za jejich nevěru. Přeneseně je to jejich hřích, který je zabíjí, pro který je Bůh trestá smrtí. Náš současný svět budí často zdání jiné reality. Naši odpovědnost přesouváme na jiné, chceme být chráněni. Nemoc a smrt nám bolestně připomíná tuto nepřenositelnost. Léčbu musí podstoupit nemocný, nikdo jej nemůže zastoupit. Jsme bezmocní i tehdy, kdy bychom rádi vzali na sebe tíhu a bolest toho druhého, třeba nemocného dítěte. Ale vinu může sejmout jenom Bůh. Ježíšovo „Dokonáno jest.“ oznamuje, že cesta k Otci je znovu otevřená pro každého. 
„Když jsme ještě byli bezmocní, v čas, který Bůh určil, zemřel Kristus za bezbožné. Bůh však prokazuje svou lásku k nám tím, že Kristus za nás zemřel, když jsme ještě byli hříšní.“ (Ř5)
„My jsme ten důvod, proč svůj život dal, my jsme ten důvod, proč se obětoval, že důvodem jsme, i to je důkazem nám, že Syna dal Syna svého Bůh sám. Že Syna dal Syna svého Bůh sám.“ (český text L. Hlavsa, J. Lučan) 
Klaníme se Ti, Pane Ježíši Kriste, a děkujeme Ti, protože jsi svou smrtí na kříži vykoupil svět. 

Petr Mrázek (Vsetín) 

pátek - 19. dubna J 8,12-59 
 
Voják nevědomě naplňuje proroctví o probodení Ježíše 

Ale jeden z vojáků mu probodl kopím bok; a ihned vyšla krev a voda. A ten, který to viděl, vydal o tom svědectví, a jeho svědectví je pravdivé; on ví, že mluví pravdu, abyste i vy uvěřili. Neboť se to stalo, aby se naplnilo Písmo: „Ani kost mu nebude zlomena.“ A na jiném místě Písmo praví: „Uvidí, koho probodli.“ (J 19,34-37)

Kdo by nevěděl, kdo je Ježíš, který visí na jednom z křížů a proč? A přesto je otázka po identitě Ukřižovaného klíčová. Na tom ve finále Ježíšova příběhu záleží víc než na čemkoliv jiném. Odpověď se snaží dát celé Janovo evangelium, především ale sama událost ukřižování. To všechno, co se tam děje, svědčí o Něm. Pilátův nápis, jednání římských vojáků, matka pod křížem. „Teprve až vyvýšíte Syna člověka, poznáte, že já jsem to a že sám od sebe nečiním nic, ale mluvím tak, jak mě naučil Otec.“ Ti všichni jednou prohlédnou (Zj 1,7). Jde o víc. Jde o to – říká evangelijní svědek svým adresátům - „abyste i vy uvěřili.“ Nejen tomu, že to tak bylo. V biblickém prorokování nejde o snahu zmocnit se předčasně budoucnosti. Nejde o údiv nad tím, jak dlouho dopředu to Bůh vyslovil, že se to stalo, ale o obsah toho, co vyslovil. Proroctví je vyjádřením Božího úmyslu s člověkem. Skutečným naplněním Boží řeči je právě Ukřižovaný. On je vrcholem Boží lásky k nám. Teprve skrze Něj se teď stává srozumitelné všechno to, co předcházelo. Na kříži se naplňují všechna Ježíšova „Já jsem...“ Uvěřit Bohu znamená otevřít se Jemu. I my někdy rozpoznáváme Boží cesty a Boží jednání ve svém životě až dodatečně, až se ohlédneme tam, kde se nám předtím zdálo, že jsme opuštěni a bezcenní. Najednou zjišťujeme, že i o nás platí, že „Bůh prokázal svou lásku k nám tím, že Kristus za nás zemřel, když jsme ještě byli hříšní.“ Dnes může být i tvůj Velký pátek, když v Ukřižovaném rozpoznáš, že Jej Bůh poslal, abys mohl vstoupit na Jeho cesty a žít z Jeho síly. V tom rozpoznání, že jsi na Něm závislý a že můžeš žít v Jeho blízkosti, je skutečný život.
Klaníme se Ti, Pane Ježíši Kriste, a děkujeme Ti, protože jsi svou smrtí na kříži vykoupil svět. 

Petr Mrázek (Vsetín)
 
sobota - 20. dubna J 19,38-42
 
Tajní učedníci se osmělili k pohřbení Ježíšova těla 

Potom požádal Piláta Josef z Arimatie – byl to Ježíšův učedník, ale tajný, protože se bál Židů – aby směl Ježíšovo tělo sejmout z kříže. Když Pilát k tomu dal souhlas, Josef šel a tělo sňal. Přišel také Nikodém, který kdysi navštívil Ježíše v noci, a přinesl asi sto liber směsi myrhy a aloe. (J 19,38-39) 

Ve chvíli, kdy bychom to nejméně čekali, se pod křížem setkávají Josef z Arimatie a Nikodém. Dva muži, s nimiž nikdo nepočítal. Ujímají se Ježíšova těla. Jsou nejblíž beznaději této chvíle. A přesto jsou tady. Proč? Co se s nimi stalo, že našli odvahu přede všemi vystoupit? V galerii svědků kolem trpícího Ježíše mají zvláštní místo. Tady pod křížem se naplňuje jejich touha po přicházejícím Božím království. Jsou tu navzdory možným následkům. Nevíme, co s nimi bylo potom, ale jsou tady. S přítomností Nikodéma se vrací téma jeho nočního rozhovoru s Ježíšem. Pro Nikodéma, a patrně i pro Josefa z Arimatie, se Ježíšova smrt stává nepřehlédnutelným znamením, které dosvědčuje, že ten, který sestoupil z nebes, je Syn člověka, který byl vyvýšen, aby každý, kdo v něho věří, měl život věčný. Pod křížem se rodí nový Nikodém a nový Josef. K víře patří i vyznání, přiznání se ke Kristu. Přítomnost obou mužů je svědectvím o jejich proměně. Svým jednáním se přiznávají veřejně ke Kristu. Do hrobu spolu s Ježíšovým tělem ukládají i svou minulost. Josef z Arimatie a Nikodém jsou ale současně i těmi, skrze které se naplňuje cesta k Ježíšovu vzkříšení, třebaže sami za horizont hrobu nejsou schopni vidět. 
Věříš i ty v Pána Ježíše Krista jako svého osobního Spasitele a chceš jej následovat celým svým životem? Je-li tomu tak, odpověz: Věřím a chci!
„Bůh vás oblékl v Krista a učinil z vás nového člověka. Znamením této důstojnosti je bílé roucho, které dostáváte. Doneste je bez poskvrny až před soud našeho Pána, Ježíše Krista, abyste měli život věčný.“ (křestní liturgie ŘKC)
Klaníme se Ti, Pane Ježíši Kriste, a děkujeme Ti, protože jsi svou smrtí na kříži vykoupil svět. 

Petr Mrázek (Vsetín)

neděle - 21. dubna J 20,1-10 
 
Místo Ježíšova těla nalezen prázdný hrob

První den po sobotě, když ještě byla tma, šla Marie Magdalská k hrobu a spatřila, že kámen je od hrobu odvalen. Běžela k Šimonu Petrovi a k tomu učedníkovi, kterého Ježíš miloval, a řekla jim: „Vzali Pána z hrobu, a nevíme, kam ho položili.“ Dosud totiž nevěděli, že podle Písma musí vstát z mrtvých. (J 20,1-2a 9)

Po tom všem, co se událo, ještě není konec. Věrné kolem Ježíše čeká ještě jedna zkouška. To, co se nám s odstupem času a znalostí situace jeví jako radostná zpráva „nedělního“ rána, přináší Ježíšovým blízkým další úzkost. „Vzali Pána z hrobu, a nevíme, kam ho položili.“ Ježíšovo tělo není tam, kde ho čekali. Jejich „zkouškou“ jsou jejich představy. To známe i my. Často ve všelijakých úzkostech nevidíme a nerozpoznáváme ve svých životech Boží blízkost, protože se projevuje tak, jak ji ještě neznáme. Na samém prahu východisek, která nám připravuje Bůh, Jej samotného nevnímáme. Pašijními událostmi je protkána nejistota vzkříšení až do chvíle, kdy těm, kteří Jej hledají, Ježíš sám otevře oči. „Dosud totiž nevěděli, že podle Písma musí vstát z mrtvých.“ To, co se autor evangelia snaží po celou dobu dosvědčit na jednotlivostech, směřuje k cíli. Bez něj nemají tyto jednotlivosti smysl. Ale Bůh nezůstává u jednotlivostí. Aby se naplnil Boží záměr, musí Kristus vstát z mrtvých. A to platí i o životě těch, kteří Bohu patří. Kdyby nebyl „Kristus vzkříšen, je naše víra marná, jsme nejubožejší ze všech lidí! Avšak Kristus byl vzkříšen jako první. Jako vešla do světa smrt skrze člověka, tak i zmrtvýchvstání: jako v Adamovi všichni umírají, tak v Kristu všichni dojdou života.“ (1K 15) Boha nemůžeme uchopit, ale můžeme se mu odevzdat. Tak, jako se naplnilo Písmo Kristovým vzkříšením, stejně tak se přizná Bůh k těm, kvůli kterým tuto cestu podstoupil. To je poselství velikonoční neděle pro každého z nás: „až se ukáže Kristus, váš život, tehdy i vy se s ním ukážete v slávě.“ (Ko 3,4) Z logiky věcí - „aby se naplnila Písma“ – tomu ani nemůže být jinak. „Já jsem Alfa i Omega, počátek i konec. Tomu, kdo žízní, dám napít zadarmo z pramene vody živé. Kdo zvítězí, dostane toto vše; já mu budu Bohem a on mi bude synem.“ 
„Jásot zní, dá Bůh nám novou zem. Jásot zní, nový Jeruzalém! Jásot zní, buď přichystán, pro církev svou jde sám, v Něm vše začíná i končí, On je Pán!“ (Alfa a Omega , Adrian Snell / Překlad : P. Macek, Tomáš Najbrt) 
„Nejvíce věrní křesťané stůjte o tu moc, o tu výsadu být Božími dětmi! Nedbejte o jinou moc! Těm, kteří přijali Krista a věří jeho jménu, dal Bůh moc být Božími dětmi. To je věru lepší, to je věru důstojnější než být papežem či králem světa! Proto, věrný křesťane, stůj nejvíce a věrně o tu moc být Božím Synem.“ (Mistr Jan Hus)
Klaníme se Ti, Pane Ježíši Kriste, a děkujeme Ti, protože jsi svou smrtí na kříži vykoupil svět.

Petr Mrázek (Vsetín)

pondělí - 22. dubna J 20,11-18

Setkání se vzkříšeným Ježíšem

Ježíš jí řekl: „Marie!“ Obrátila se a zvolala hebrejsky „Rabbuni“, to znamená ‚Mistře‘. Ježíš jí řekl: „Nedotýkej se mne, dosud jsem nevystoupil k Otci. Ale jdi k mým bratřím a pověz jim, že vystupuji k Otci svému i Otci vašemu a k Bohu svému i Bohu vašemu.“ Marie Magdalská šla k učedníkům a oznámila jim: „Viděla jsem Pána a toto mi řekl.“ (J 20,11-18)

Marie je zoufalá a opuštěná. Ten, který ji vysvobodil od démonů, její zachránce, byl popraven, a teď ještě zmizelo jeho tělo. Učedníci jen proběhli místem, kde byl pohřben, a spěchali dál. Marie ale nemá kam jít. Osaměla u hrobu a nemá žádnou naději. Touží opět spatřit Mistra nebo alespoň jeho tělo a spočinout u něj. Ten, který v ní vzbuzoval naději a v jehož blízkosti nacházela oporu, tu není. Mariin zrak je zpočátku úplně zastřen. Postupně se s opakovaným oslovením opět navrací. Poprvé když ji osloví andělé, už to ji trochu uklidní. Podruhé když ji osloví Ježíš, ale ona jej ještě nepoznává, a potřetí když ji Ježíš osloví jménem. Potom se Marii zrak navrátí úplně, ale to už je spíš vnitřní zrak. Poznání vzkříšeného Ježíše, který už není viditelný očima jako dřív, ale je viditelný jiným způsobem. Když vzkříšený Ježíš osloví Marii jménem, je naplněna nadějí a radostí. Ježíš jí říká, co je jejím úkolem, totiž že jeho Otec je i náš Otec, jeho Bůh je i náš Bůh. A Marie jde a radostně přichází k učedníkům se slovy: „viděla jsem Pána!“ A to je i náš úkol, zvěstovat naší zkušenost s Pánem. K tomu jsme povoláni i my.

Martin Urbánek (Praha 4 – Na Topolce)

úterý - 23. dubna J 20,19-23

První zjevení v Jeruzalémě

Téhož dne večer – prvního dne po sobotě – když byli učedníci ze strachu před Židy shromážděni za zavřenými dveřmi, přišel Ježíš, postavil se uprostřed nich a řekl: „Pokoj vám.“ (J 20,19)

První den po sobotě, první den poté, co se představy a očekávání prvních učedníků rozbily napadrť a hrob je prázdný… Smutek, strach, nejistota, bolest, váhání. Zavřené dveře a jediné, co teď mají, jen jeden druhého. A v tu chvíli mezi nimi stojí Ježíš. „Učedníci se zaradovali,“ čteme dále. Ano, zaradovali se, protože teprve teď dostává smysl jejich setkání, teprve teď, s Ježíšem, jsou kompletní.
Stejně jako prvním učedníkům i v našich srdcích sídlí strach i obavy. Stačí ale pouze dvě slova k tomu, aby se bezmoc a úzkost změnily v radost. 
Milé sestry, milí bratři, Ježíš je mezi námi, ať máme dveře zavřené z jakéhokoli důvodu. Dvojím zjevením v Jeruzalémě Janovo evangelium původně končilo a těmito verši nám říká, že dveře můžeme mít zavřené, a přece Pán Ježíš přichází a říká „pokoj vám“. 
„Ježíš jim znovu řekl: ‚Pokoj vám. Jako mne poslal Otec, tak já posílám vás.‘ Po těch slovech na ně dechl a řekl jim: ‚Přijměte Ducha svatého. Komu odpustíte hříchy, tomu jsou odpuštěny, komu je neodpustíte, tomu odpuštěny nejsou.‘“ (J 20,21-23)
Jak často zavíráme svoje dveře, svoje srdce? Slyšíme a chceme slyšet vyslání na cestu? Posloucháme Ježíšova slova volající nás a zmocňující nás k zodpovědnosti? 
Když na své cestě životem následujeme svého Pána, když se odvážíme jít jeho cestou, v jeho šlépějích, potom cítíme, jak nás Ježíš podpírá, posiluje, otevírá oči pro správný směr, jak jde s námi, jak je s námi.
„…a budete mi svědky … až na sám konec země.“ (Sk 1,8)
Buďme dobrými svědky, svědky milosti, spasení a spravedlnosti, víry, naděje a lásky. „Pokoj vám“ se nese přes tisíciletí, přichází skrze zavřené dveře a otevírá kamenná srdce. 

Kateřina Bémová (Praha 4 – Na Topolce)

středa - 24. dubna J 20,24-31

Zjevení Tomášovi

Potom řekl Tomášovi: „Polož svůj prst sem, pohleď na mé ruce a vlož svou ruku do rány v mém boku. Nepochybuj a věř!“ Tomáš mu odpověděl: „Můj Pán a můj Bůh.“ Ježíš mu řekl: „Že jsi mě viděl, věříš. Blahoslavení, kteří neviděli, a uvěřili.“ (J 20,27-29)

Apoštol Tomáš si vysloužil zajímavou přezdívku „nevěřící Tomáš“. Mohli bychom říci, že to byl takový křesťanský materialista. Neuvěřil svým bratrům, se kterými trávil několik předešlých let svého života jako učedník Kristův. Nebyl přítomen, když Ježíš navštívil shromážděné učedníky v sobotní večer a neviděl ho. Těžko si představit, že by snad svědectví svých přátel považoval za nějaký hloupý žert. Proč jim tedy nevěřil? Bude to znít zvláštně, ale Tomáš je nejspíše nejvěrnějším prototypem dnešního křesťana, kterého nám evangelisté zachytili. Tomášova situace je totiž dost podobná té naší. Nebyli jsme tam. Historické události, o kterých v evangeliích čteme, nás časově minuly. O těchto událostech se pouze dočítáme v Písmu a slyšíme od druhých. Tomáš měl tu výhodu, že jeho potřeba vzkříšeného Krista si skutečně „osahat“ se naplnila. To se však nestalo pro uspokojení jeho osobní potřeby věřit na základě „hmatatelného“ důkazu. To se stalo proto, abychom se dozvěděli, že my, téměř dva tisíce let poté, máme oproti Tomášovi značnou výhodu. Pán Ježíš tuto epizodu totiž zakončuje slovy: „Že jsi mě viděl, věříš. Blahoslavení, kteří neviděli, a uvěřili.“ Jakoby i Pán věděl, že uvěřit prastaré zvěsti o jeho vzkříšení nebude zas tak jednoduchá věc, což nebyla ani tenkrát, a bude vyžadovat odvážný krok do neznáma. Blahoslavený ten, kdo jej učinil. Amen. 

Filip Žižka (Praha 4 – Na Topolce)

čtvrtek - 25. dubna J 21,1-14

Spoléháme se na tebe, Pane

Potom se Ježíš opět zjevil učedníkům u jezera Tiberiadského. Stalo se to takto: Byli spolu Šimon Petr, Tomáš, jinak Didymos, Natanael z Kány Galilejské, synové Zebedeovi a ještě dva z jeho učedníků. Šimon Petr jim řekl: „Jdu lovit ryby.“ Odpověděli mu: „I my půjdeme s tebou.“ Šli a vstoupili na loď. Té noci však nic neulovili. Když začalo svítat, stál Ježíš na břehu, ale učedníci nevěděli, že je to on. Ježíš jim řekl: „Děti, nemáte něco k jídlu?“ Odpověděli: „Nemáme.“ Řekl jim: „Hoďte síť na pravou stranu lodi, tam ryby najdete.“ Hodili síť a nemohli ji ani utáhnout pro množství ryb. Onen učedník, kterého Ježíš miloval, řekl Petrovi: „To je Pán!“ (J 21,1-7a)

Dvanáct rybářů na palubě, úlovek nikde, a to už jsou na vodě celou noc. Ne vždy se rybolov vydaří, ale co si počít, když se snažíte uživit partu rybářů, zásobit ranní trh s rybami, a ještě přivézt část úlovku domů. Kdo chodíte do práce na noční směnu, jistě si umíte představit, jakou měli učedníci náladu nad ránem, a nezapomeňte k tomu připočítat ještě tu prázdnou síť. Blížíte se k přístavišti, už je to jen sto metrů a z mola volá nějaký chlapík: „Děti, nemáte něco k jídlu?“ Není se čemu divit, že učedníci jen tak zavolají na břeh: „Nemáme!“ Ten hladový poutník začne ze břehu rybářům radit. „Hoďte síť na pravobok, tam je ryb celé hejno!“ A ta zoufalá parta naposledy hodí síť do vody. Nic jiného už jim nezbývá, tak proč to nezkusit? Síť ztěžkla, ale tak, že ji ani nemohli vytáhnout. Takový úlovek už dlouho neměli. Udělali správnou věc. Ve chvíli, kdy už jim nezbývala naděje, vytrvali ve své víře, a tak se jejich život v tu chvíli naplnil hojností. A právě v tom okamžiku jeden z učedníků pozná toho, který na ně zavolal z pevniny: „To je Pán!“ A tak to je i v našem životě. Naše víra prochází tou největší zkouškou právě ve chvíli, kdy si nejsme sami sebou jistí. Když se o něco snažíme, ale ono nám to zrovna nejde. V tu chvíli se však nesmíme poddat zoufalství, zapomenout na Boha, ale vytrvat a sítě se opět naplní. 

Martin Urbánek (Praha 4 – Na Topolce)

pátek - 26. dubna J 21,15-17

Rozhovor s Šimonem Petrem (I)

Když pojedli, zeptal se Ježíš Šimona Petra: „Šimone, synu Janův, miluješ mne víc než ti zde?“ Odpověděl mu: „Ano, Pane, ty víš, že tě mám rád.“ Řekl mu: „Pas mé beránky!“ (J 21,15)

Ježíš plnil jako Boží syn a jako Syn člověka pastýřský úkol. Jeho posláním nebyla výuka, ale pastorace; všechno, co řekl i vykonal, odpovídalo tomuto jeho poslání. „Vždyť dobrý pastýř položí za ovce svůj život.“ (J 10,11) Nepřinášel žádné vlastní „učení“. To, že mnozí odcházeli ze setkání s ním poučeni, z něj ještě nedělalo Učitele, tak jako jeho působení „divů“ (a vyvolávání údivu) z něj nedělalo Divotvorce. Ať už mluvil k těm, kdo ho přijímali, nebo k těm, kdo ho nepřijímali, šlo mu o změnu jejich myšlení nebo jejich údělu (případně obojího současně), aby mohli být opět platnými účastníky základní mise Božího lidu – být světlem okolnímu světu. Ti, kdo se k němu hlásí, nesou toto jeho pastýřské působení dál. Každý – i ten, kdo dříve selhal (tak jako učedník Petr) – smí být zahrnut do této pastorační služby a hlásit se ke Kristu nelze bez přijetí účasti na tomto poslání. Někteří mohou na základě svého obdarování stanout v čele konkrétní komunity víry, ale toto čelní postavení je ze společného pověření Božího lidu nijak nevyděluje.

Petr Macek (Praha 4 – Na Topolce)

sobota - 27. dubna J 21,18-23

Rozhovor s Šimonem Petrem (II) 

Ježíš mu řekl: „Amen, amen, pravím tobě, když jsi byl mladší, sám ses přepásával a chodil jsi, kam jsi chtěl; ale až zestárneš, vztáhneš ruce a jiný tě přepáše a povede, kam nechceš.“ 
(J 21,18)

Když jsme byli „bez Boha na světě“ (Ef 2,12), dělali jsme si, co jsme chtěli, ale když jsme jako jeho děti v Kristu zapojeni do jeho oslavy, podstupujeme to, co je nám v rámci této oslavy uloženo. Jiným je uloženo něco jiného a není naším posláním je kontrolovat, ale smíme a máme je svým příkladem inspirovat a povzbuzovat. I to je součást naší pastýřské služby, našeho následování Mistra.
První křesťané pro své vyznání často trpěli a přijímali to s noblesou jako zvláštní výsadu. V některých církevních kruzích bylo pak utrpení vnímáno jako jedno z nezadatelných znamení pravé církve. Určité výroky v Novém zákoně k takovým závěrům svádějí (Mk 10,39; Mt 10,16-25; J 16,33), ale náš oddíl – tak jako mnohé jiné – tomu nenasvědčuje. Víra (důvěra a věrnost) má mnoho podob. „Dobrá zvěst“ nás zve a volá k tomu, abychom se nezabydlovali v tom, co nemá budoucnost. To bývá náročné, nikoliv však nutně ztrátové. Kdo setrvá ve víře, nebude zahanben.

Petr Macek (Praha 4 – Na Topolce)

neděle - 28. dubna J 21,24-25

Poznání a pokora

Je ještě mnoho jiného, co Ježíš učinil; kdyby se mělo všechno dopodrobna vypsat, myslím, že by celý svět neměl dost místa pro knihy o tom napsané. (J 21,25)

Autor posledních řádků evangelia zde používá nadsázky, aby zvýraznil své neúplné poznání. Použitím nadsázky evangelista Jan nijak nevybočuje ze zažitých konvencí starověku. Jeho současník, rabín Jochanan ben Zakkai, použil v jednom ze svých spisů stejné nadsázky, když napsal: „Pokud by celé nebe bylo pergamenem, všechny stromy perem a všechna moře inkoustem, nestačilo by to k sepsání moudrosti, kterou jsem od svých učitelů získal. A přesto moudrosti moudrých jsem okusil jen tolik, co vážka vody z oceánu.“
Poslední verš Janova evangelia je vyjádřením hluboké pokory. Pisatel evangelia se přiznává k tomu, že v jeho silách není možné vystihnout všechno poznání o Ježíši. I jakékoliv naše poznání o Ježíši Kristu může být jen částečným. Jsme schopni obsáhnout jen drobnou část. A pokud nám bude chybět pokora podobná té, kterou disponovali starověcí učenci i pisatelé Nového zákona, i o to částečné poznání Krista, které máme, nakonec přijdeme.

Lydie Kucová (Praha 4 – Na Topolce)

pondělí - 29. dubna Joz 1,1-7

Vůdce lidu musí být rozhodný a udatný 

Buď rozhodný a udatný, neboť ty rozdělíš tomuto lidu zemi v dědictví, jak jsem se přísežně zavázal jejich otcům, že jim ji dám. (Joz 1,6)

Jozue se už od mládí zapojoval do služby Hospodinu a Mojžíš si ho vybral, aby mu pomáhal s jeho povinnostmi. Byl to muž, který věrně sloužil Bohu a vše, co dělal, bylo správné. Když Mojžíš zemřel, Hospodin si Jozua vybral, aby vedl Izrael do zaslíbené země. A i když už v té době byl Jozue velmi schopný vůdce, Bůh mu připomíná, že to není o jeho schopnostech, ale o Boží moci. I ten nejschopnější vůdce totiž často zažívá pocity strachu, úzkosti, nerozhodnosti a osamění. Bůh ale Jozua ubezpečuje, že i když před ním leží nelehký úkol, On sám bude s ním. 
Když Bůh povolává, tak dává sílu úkol zvládnout. Jak je to s tebou? Prožil jsi Boží povolání do služby, kterou děláš, nebo ji děláš z vlastních sil? Čerpáš sílu od Boha? Spoléháš se na Něj při vedení druhých? Ten, kdo vede, nese velkou zodpovědnost. Nejenom za sebe, ale i za druhé. Ať už se jedná o službu, o firmu, o rodinu… Možná i ty stojíš v situaci, kdy potřebuješ dělat nelehká rozhodnutí jako Jozue a pociťuješ tíhu jejich důsledků. Přesto tě Bůh vybízí, abys byl rozhodný a udatný. 
Udělat rozhodnutí je těžká věc, neradi něco rozhodujeme, protože cítíme strach. Ale pokud se budeme bát, tak žádné rozhodnutí neuděláme. I pro odvahu se musíme rozhodnout, ona nepřijde sama! Proto říká Bůh Jozuovi, aby se nebál dělat rozhodnutí, i když neví, co přinesou. Bůh to totiž ví vždycky. Proto ať už tě čeká jakékoli náročné rozhodnutí, vkládej je do Božích rukou. A věř Bohu a tomu, co ti říká, abys i dnes byl rozhodný a udatný.
„Bůh nám nedal ducha strachu, ale ducha síly, lásky a rozvahy.“ (2Tm 1,7; B21)

Tomáš Kratochvíl (Brno)

úterý - 30. dubna Joz 1,8-18

Podmínka zdaru – poslušnost Božího zákona

Kniha tohoto zákona ať se nevzdálí od tvých úst. Budeš nad ním rozjímat ve dne i v noci, abys zachovával a konal všechno, co je v něm zapsáno, protože tehdy dosáhneš na své cestě úspěchu a tehdy budeš rozumně jednat. Vždyť jsem ti přikázal: Posilni se a buď odvážný, neměj strach a neděs se, protože Hospodin, tvůj Bůh, bude s tebou všude, kam půjdeš. 
(Joz 1,8-9; ČSP) 

Jozue, nově ustanovený vedoucí izraelského národa, má být rozhodný, statečný – a také poslušný Bohu. Úspěch v bojích o slíbenou zemi, které má vést, se odvíjí od jeho poslušnosti Božímu zákonu. 
Všimněme si, jak na sebe jednotlivé kroky navazují: 1) Ať se kniha Božího zákona nevzdálí od tvých úst – budeš si Boží slovo připomínat, budeš si ho opakovat, vštěpovat si ho do paměti, do srdce. 2) Budeš o něm rozjímat, kdykoli, během dne nebo v noci, když se probudíš. Budeš takto nasycený a prosycený Božím slovem. 3) Potom bude Boží slovo ovlivňovat všechno tvé konání, když mu podřídíš svoji vůli. Budeš jednat moudře a rozumně. 4) Potom dosáhneš úspěchu v tom, k čemu tě Bůh povolal. 5) Protože za tvou službou a tvými zápasy bude stát Bůh. On bude s tebou všude, kam půjdeš, protože půjdeš Božími cestami.
Pán Bůh neslibuje zdar všemu, co děláme, jen proto, že jsme věřící lidé. Bůh slibuje, že se zdaří to, co konáme v souladu s jeho záměry a plány. Proto bychom i my měli Boží slovo znát, sytit se jím, modlit se ho, abychom ho také poslouchali. 
Čím se sytí tvoje duše? Kolik prostoru dáš i dnes zprávám na internetu, filmům, přátelům, zábavě – a kolik dáš soustředěnému modlitebnímu ztišení u Božího slova? Umíš sedět tiše „u Kristových nohou“? Naslouchat, rozjímat s otevřenou myslí, s toužícím srdcem? S prosbou: mluv, Pane, já ti naslouchám – já tě chci také poslouchat? 

Pavel Coufal (Brno)

středa - 1. května Joz 2,1-11

Žena, která se poučila z Božích činů

Zvědové se ještě neuložili k spánku, když k nim vystoupila na střechu. Řekla těm mužům: „Vím, že Hospodin dal zemi vám. Padla na nás hrůza před vámi a všichni obyvatelé země propadli před vámi zmatku.“ (Joz 2,8-9)

Známý a oblíbený příběh. Rachab věděla, že se k jejich městu blíží národ, s kterým Bůh dělá velké zázraky. Věděli to však i všichni z města Jericha. A všichni se také báli. Ale kdoví, co by se bylo stalo, kdyby zvědové zaklepali u sousedů? Ti by je možná prozradili vojákům, nebo by se zvědové lekli a utekli.
Rachab se rozhodla konat. Tak věřila moci a síle svrchovaného Hospodina, že se nebála ani Izraelitů, ani svého národa. Nehleděla na okolnosti, ve kterých šlo o život. Nechtěla se stavět proti Boží vůli. Neřekla si, že je jako člověk příliš bezvýznamná, a tuto výzvu přijala. Díky tomu se stala důležitým článkem v procesu obsazení zaslíbené země a součástí Božího plánu. Stala se ženou víry (Žd 11,31).
My také známe Boží činy, prožili jsme od Něj mnoho požehnání, oslovení, pomoci. Cítíme, že Ho milujeme. Bůh nás vede a dává do našeho života také „zaklepání na dveře“. Máme příležitost ke svědectví, pomoci druhému, obětování svého času, sebeovládání, přinášení pokoje, lásky. My však často hledíme na okolnosti, reálné překážky, na svá omezení, strach, lenost. My se však můžeme postavit na to, že Boží vůle, jeho činy a moc jsou skutečné a můžeme je brát jako realitu. On nás chce použít a má pro nás svůj nezastupitelný úkol podle našeho obdarování. Rachab se poučila z Božích činů a On jejímu odvážnému skutku požehnal tak, že se stal nezapomenutelným. Pojďme dál a zakoušejme, co zajímavého má připraveno pro nás.

Ester Kvasňovská (Brno)

čtvrtek - 2. května Joz 2,12-24

Věrnost danému slibu za každou cenu 

Muž jí odpověděl: „Jsme odhodláni za vás zemřít. Nesmíte však vyzradit toto naše ujednání. Až nám Hospodin vydá zemi, prokážeme ti milosrdenství a osvědčíme věrnost.“ (Joz 2,14)

Před dobytím Jericha vysílá Jozue dva zvědy na průzkum do města. Akce je vyzrazena, tak jak to v životě chodí. Oba muži jsou vydáni na milost neznámé ženě, u které byli ubytováni. Setkáváme se se statečným a odvážným postojem ženy z Jericha. Není jí lhostejné ohrožení dvou životů. Bere na sebe velké riziko, že ji stihne nemalý trest. Muži jsou ukryti na střeše jejího domu a vojáci jsou odesláni pryč, aby je pronásledovali. Zachránění zvědové určitě z vděčnosti za záchranu životů dávají ženě svůj slib, že po dobytí města jí bude poskytnuto milosrdenství. (Starověké války se vedly velmi krutě a surově.) Město Jericho bylo dobyto. Opět se setkáváme s pevným a zásadovým přístupem, tentokrát ze strany zachráněných izraelských zvědů. Museli se velmi důrazně a jednoznačně za tuto ženu postavit. 
Pane Ježíši Kriste, dej mi prosím odvahu a moudrost, abych se dovedl postavit za bratry a sestry, kteří mi v životě prokázali mnohé dobrodiní, a díky nim jsem tam, kde jsem, a jsem na té jediné správné životní cestě. Je to galerie vzácných sester a bratří, kteří si dovedli udělat pro mě čas a zcela konkrétně mi pomoci. Jejich kázání a slova mi dávno vypadly z paměti. Hluboce se mi ale vrylo do srdce, že tito vzácní lidé a často velcí odborníci za svým slovem stáli a bylo to vidět na jejich životech. Prosím, Pane Ježíši Kriste, pomoz mi, abych i já byl věrný slibům, které dávám.

Leopold Brückner (Brno)

pátek - 3. května Joz 3,1-17

Vstup do zaslíbené země začíná zázrakem 

Tu se zastavily vody sestupující odshora, povstaly jako jednolitý val velmi daleko od města Adamu, které je poblíž Saretánu, a ty, které odtékají k moři Araby, Solnému moři, se ztratily, ustoupily a lid prošel naproti Jerichu. (Joz 3,16; ČSP) 

Izraelité měli před sebou zaslíbenou zemi, ale v cestě jim stála překážka: řeka Jordán. Navíc za řekou na ně čekala opevněná města a silné, bojovné národy. Zřejmě měli smíšené pocity, jak to všechno dopadne. Jak překonat všechny tyto vážné překážky? 
Zásadní pro ně však bylo to, že šli tam, kam je vedl Bůh. A tam, kam vede Bůh, tam se i postará. Navzdory našim obavám, nejistotám a strachu. Hospodin chtěl, aby jeho lid poznal, že nejsou opuštěni, ale že je uprostřed nich On, živý Bůh (v. 10).
Kolikrát i my stojíme před překážkami a nevíme, jak je překonat. Máme pocit, že z vlastních sil na to nemáme. Že to, čemu čelíme, je nad naše schopnosti.
Je dobré očekávat na Hospodina. Tyto situace jsou zkouškami naší víry v Boha. Bůh chce, abychom viděli, že úspěch našeho života a služby nakonec nezáleží na nás, ale na Něm. On chce, abychom i my poznali, že je přítomen uprostřed nás.
Kolikrát už Pán udělal v mém životě nějaký zázrak? Otevřel mi cestu dál. Nasměroval události mého života tak, abych věděl, že zde jedná On. 
Možná bychom chtěli zažít zázraky podobné tomu zázraku u Jordánu. Velké, majestátné. Ale i ty naše jsou přece podivuhodné. Možná nám Bůh poslal někoho, kdo nám poradil, povzbudil nás, posílil naši víru. Slyšeli jsme Boží slovo a věděli jsme, jak dál. Pán změnil okolnosti, ve kterých jsme byli uvězněni. On je živý i uprostřed nás. 
Izraelité se měli předem posvětit. Přechod Jordánu měl zvláštní charakter bohoslužby, uctívání živého Boha. Když stojíš před svým Jordánem, posvěť se i ty Bohu, oddej mu znovu svoje srdce. Pros za nové očistění. Ať není tvoje srdce rozdělené mezi svět a Boha. Očekávej, modli se, Bůh bude jednat. Protože je živý. Ježíš žije, On tě povede a dovede až do té naší slíbené země. 

Pavel Coufal (Brno)

sobota - 4. května Joz 4,1-24

Památník k připomínání Božích činů 

Oněch dvanáct kamenů, které vzali z Jordánu, postavil Jozue v Gilgálu. Řekl Izraelcům: „Až se v budoucnu budou vaši synové vyptávat svých otců: ‚Co je to za kameny?‘, seznamte své syny s tímto: Izrael přešel tento Jordán po suchu.“ (Joz 4,20-22) 

Izraelité si měli připomínat velké činy, které Bůh s jejich národem učinil. Jsou k tomu vyzýváni v celém Starém zákoně. Dokonce si v tomto případě měli postavit viditelná znamení, která by měli stále na očích. Proč nestačí jednou předaná informace? Není to ani tak moc dáno nedokonalou lidskou pamětí, ale především nepřítelem, který aktivně bojuje proti tomu, aby Boží činy v naší mysli zůstávaly čerstvé a byly tak naprosto samozřejmou součástí našeho života.
Když v něčem selžu, tak je mi to líto kvůli Pánu Bohu. Ale mrzí mě na tom i to, že to nebylo z neznalosti, ale protože jsem nebyl ostražitý a nepřipomínal si to, co už jsem věděl o pokušeních a jak se jim bránit. 
Podobné je to i s naší vírou, že Bůh je živý, že vstupuje do lidského života a jedná v něm. Víme o mnoha velkých Božích skutcích. Když ale máme v nějaké konkrétní situaci projevit svou víru skutkem, najednou jako by se nám nic z toho nevybavovalo. Nestačí tedy jenom mít informace. Je důležité si také všechny potřebné věci z minulosti připomínat, aby byly živé a mohly být varováním nebo povzbuzením.
Izraelci stavěli pamětní kameny. My máme velké skutky, které Bůh činil s Izraelem a prvotní církví zapsané v Bibli. Bůh ale pracuje stále a dál dělá velké věci i v našich životech. Jak je zaznamenat, aby byly v pravý čas povzbuzením pro nás i ostatní? Mohli bychom se je snažit sepsat, ale nevím, jak moc by to lidé chtěli a byli schopni číst. Nabízí se ale jiný způsob, jak je zaznamenat, a tím je náš proměněný život, který ponese známky toho, jak velké věci s námi udělal Pán. Nechme Boha, aby proměnil a nadále proměňoval náš život a lidé budou mít toto znamení stále na očích. 

Luděk Brdečko (Brno) 

neděle - 5. května Joz 5,1-15 

Jozue povzbuzen Božím poslem 

Když byl Jozue u Jericha, rozhlédl se, a hle, naproti němu stojí muž a má v ruce tasený meč. Jozue šel k němu a zeptal se ho: „Patříš k nám nebo k našim protivníkům?“ Odvětil: „Nikoli. Jsem velitel Hospodinova zástupu, právě jsem přišel.“ (Joz 5,13-14a)

Jozue se jako mladý muž dostal i s dalšími izraelskými zvědy do Kanaanu. Tehdy poznal tuto krásnou zaslíbenou zemi, s nadšením o ní referoval izraelské pospolitosti a těšil se do ní. Jenže většině zvědů tato země připadala nebezpečná a nedobytná. Malomyslnost, nedůvěru a reptání izraelského národa Bůh potrestal čtyřiceti lety bloudění po poušti. A nyní po takové době Jozue stojí na prahu této zaslíbené země jako vůdce Izraele. Bůh je podivuhodným způsobem převedl přes Jordán suchou nohou a Jozue nyní stojí tam, kde si tolik přál být. Jenže – ona tato země Izraeli ještě nepatří. Bude třeba si ji celou podmanit a obsadit. Jozue se rozhlíží kolem a pozoruje okolí. Před ním je dobře opevněné město Jericho, které je prvním z dlouhé řady míst, která je třeba dobýt. Za zády je Jordán, který však už neumožňuje ústup. Vtom si Jozue všimne ozbrojeného muže. Je to nepřátelská vysunutá hlídka, nebo náš voják? Jaké je to pro Jozua překvapení, když slyší odpověď: „Nikoli. Jsem velitel Hospodinova zástupu, právě jsem přišel.“ Hospodin se rozhodl Jozuovi připomenout, že není sám, ale především, že to není Jozuův boj, ale Hospodinův. On zaslíbil Izraeli tuto zemi a On jim ji také dá. Přišel potvrdit zaslíbení již dříve dané Mojžíšovi: „Hle, posílám před tebou posla, aby tě opatroval na cestě a aby tě uvedl na místo, které jsem připravil … Vypudím je před tebou postupně, dokud se nerozplodíš a nepřevezmeš zemi do dědictví.“ (Ex 23,20 a 30) 
Často i my stojíme na prahu různých životních úkolů, duchovních bojů a také zápasů při zvěstování evangelia, z kterých je nám těžko. Cesta zpět často není možná a cesta dopředu se zdá neschůdná. I pro nás platí Boží nabídka: „Jsem velitel Hospodinova zástupu, právě jsem přišel – svěříš ten boj mně a přenecháš mi velení nad celým svým životem?“

Marek Žitný (Brno)

pondělí - 6. května Joz 6,1-27

Před Hospodinem žádné hradby neobstojí 

Když kněží zatroubili na polnice, lid strhl válečný pokřik. Jakmile lid zaslechl zvuk polnice, strhl mohutný pokřik. Hradby se zhroutily a lid vstoupil do města, každý tam, kde právě byl. Tak dobyli město. (Joz 6,20) 
 
Z vykopávok, ktoré robili archeológovia v Jerichu, sa dozvedáme, že tieto mestské hradby boli mimoriadne pevné a masívne. Ľud, ktorý prichádzal z púšte, nemal žiadne potrebné technické prostriedky a ani skúsenosti, aby mohol dobiť takto opevnené kanánske mesto. Ale s Božím ľudom je veľký a mocný Boh, pre ktorého nie je nič nemožné. On bojuje za nich. O tom ich uistil aj skrze svojho posla, s ktorým sa Józua stretol pred touto udalosťou, keď mal zvláštne videnie. Oproti nemu stál muž s vytaseným mečom. Józua sa ho pýta: „Patríš k nám alebo k našim nepriateľom?“ Bojovník mu odpovedá, že je veliteľom Hospodinovho vojska. Takto Józua dostáva uistenie, že Hospodin je na ich strane a bude bojovať za svoj ľud. Od Izraela ale očakáva, aby Mu plne verili a urobili všetko podľa Jeho príkazov. Tie zneli veľmi zvláštne – možno až nezmyselne. Obyvatelia Jericha sa im mohli posmievať. Ale Izraelci urobili všetko tak, ako im prikázal Hospodin. A aký bol výsledok? Zažili veľké víťazstvo nad nepriateľmi. 
Pán Boh sa chce dokázať aj v našich životoch ako veľký a mocný Boh. Aj nás uisťuje o tom, že je s nami. Má na to rôzne spôsoby: skrze Slovo, modlitbu, cez svojich poslov alebo cez zvláštne okolnosti... Od nás ale žiada, aby sme Mu plne verili a plnili Jeho príkazy. Božie slovo je pravda a v ňom je život. Dôležité je, aby si mal neustále osobný vzťah s Pánom Ježišom. On nás uisťuje: „ak zostanete vo mne a moje slová zostávajú vo vás, proste, čo chcete, a stane sa vám.“ (J 15,7) Pred Ním neobstoja žiadne hradby – i keby prišli do tvojho života akékoľvek neprekonateľné problémy – Pán Boh ich dokáže vyriešiť. Na to nikdy nezabudni!

Stanislav Baláž (Žatec)

úterý - 7. května Joz 7,1-9 

Neopodstatněné výčitky Hospodinu

Jozue lkal: „Ach, Panovníku Hospodine, proč jsi vlastně převedl tento lid přes Jordán? Chceš nás vydat do rukou Emorejců, aby nás zahubili? Kéž bychom byli raději zůstali na druhé straně Jordánu!“ (Joz 7,7)

Textu, který jsme dnes četli, předcházela bitva o Jericho, kde Bůh mluví k Jozuovi a sděluje mu postup boje. Co má provést, v jakém pořadí, včetně vyslání zvědů. To vše proběhlo podle Božích plánů, Jericho bylo poraženo.
Náš dnešní oddíl však začíná sdělením, že synové Izraele se zpronevěřili nevěrohodností Bohu (nevěrohodnost – zrada, proradnost, nevraživost, bezcharakternost, podlost), a to tím, že Akán vzal z toho, co bylo zasvěceno zkáze. Dvě bitvy, stejná armáda, stejný Jozue, stejný průzkum území. U bitvy o Jericho se Jozue radí s Bohem, ale teď, při dobývání území Aj, dává na zvědy. Dobýt území lze i s malou skupinou bojovníků. Jozue se ani neradí s Bohem, vždyť má velké zkušenosti. A výsledek? Prohraná bitva. Kdyby se Jozue radil s Bohem, ten by ho určitě upozornil na hřích, který se stal a který měl být vyřešený před vlastním bojem. Nestalo se tak, a Izraelité byli poraženi. Čteme, že srdce lidu se rozplynulo, bylo jako voda. A až teď Jozue začíná mluvit s Bohem. Hledá důvod neúspěchu a dozvídá se ho.
A co si můžeme z toho příběhu vzít pro sebe?
Náš každodenní život, znalost prostředí – sboru, rodiny, práce, nás může někdy dovést ke zkreslenému a špatnému rozhodování. Již máme vlastní znalosti a zkušenosti, víme, jak to či ono řešit, tak proč to dnes dopadlo úplně špatně? Co se stalo? Možná jsem se zachoval stejně jako Jozue a pro tuto „malichernou věc“ jsem neobtěžoval Boha o radu, o pomoc. Spoléhal jsem se na svoji zkušenost, znalost a moudrost. Chybělo jen jedno, jedno důležité, ptát se Boha na názor.
Proto nezapomínejme na Boha v každé situaci (i v situacích pro nás zdánlivě předem jasných, předem vyřešených a známých), ať se uchráníme špatných konců, jak nám o tom vypráví dnešní příběh.

Milan Vimpel (Žatec)

středa - 8. května Joz 7,10-15

Boží požehnání je podmíněné poslušností

Proto nemohou Izraelci před svými nepřáteli obstát a obracejí se před svými nepřáteli na útěk, protože sami propadli klatbě. Nebudu už s vámi, jestliže ze svého středu nevymýtíte to, co propadlo klatbě. (Joz 7,12)

„Poslouchej, buď poslušný/á, neposloucháš, posloucháš mě vůbec?“ Kolikrát jsme za život tato slova slyšeli a kolikrát jsme je sami vyslovili! Jako děti jsme je často slýchali od rodičů a nebylo nám někdy příjemné, když rodiče trvali na dodržování svých nařízení. Jinak to vidíme, když stejná nařízení a doporučení dáváme svým dětem. A co uděláme s nařízeními, která jsou daná samotným Pánem Bohem? Slyšíme je a poslechneme?…
Příběh popsaný v 7. kapitole knihy Jozue vypráví o tom, co se stane, když jeden muž neuposlechne Boží nařízení. Následky nese celý národ. Ale musím myslet na opak, kdy poslušnost jednoho člověka přinese požehnání mnoha generacím, které přijdou po něm. Vždyť stačí tak málo, JEN poslechnout.
Známý příběh, kdy Hospodin vyzkoušel Abrahamovu věrnost a poslušnost je pro mě vrcholem starozákonní poslušnosti. Bůh si tak cení Abrahamovu poslušnost, že za ni slibuje: „Jistotně ti požehnám a tvé potomstvo jistotně rozmnožím jako nebeské hvězdy,...a ve tvém potomstvu dojdou požehnání všechny pronárody země, protože jsi uposlechl mého hlasu.“ (Gn 22,17-18)
Pán Bůh žehná izraelskému národu i dnes, právě kvůli zaslíbení danému poslušnému Abrahamovi.
V Přísloví 8,32-34 čteme: „Nyní tedy, synové, slyšte mě: Blaze těm, kdo dbají na mé cesty. Slyšte napomenutí a buďte moudří, nevyhýbejte se tomu! Blaze člověku, který mě poslouchá…“ 
Tolik stojíme o Boží požehnání, tak často se za ně modlíme. Pán Bůh má pro nás požehnání připravené, má ale JEDNU podmínku. Poslušnost. Poslušnost z lásky.

Jiřina Vimpelová (Žatec)

čtvrtek – 9. května Joz 7,16-26

Zvláštní způsob oslavy Boha – vyznání svého hříchu

Tu vyzval Jozue Akána: „Synu, přiznej slávu Hospodinu, Bohu Izraele, a vzdej mu chválu. Doznej se mi, co jsi učinil: nic přede mnou nezapírej!“ (Joz 7,19)

Jozue nevěděl, že někdo z jeho lidu zhřešil. Pokud se Izrael zřetelně a jasně neodvrátí od svého hříchu, neobstojí. Pokud nebude zjednána náprava, nebude moci obsadit zaslíbenou zemi. Pán Bůh sám označí viníka, a umožní tak Jozuovi vykonat spravedlivý trest.
Izrael musel projít složitou a zdlouhavou procedurou hledání viníka uprostřed vlastního společenství. S církví je tomu podobné. Snadno vidí hřích ve světě, ale obtížně ho odhaluje ve vlastních řadách. Ale právě tam bývá hřích nejnebezpečnější.
Všimněme si Akánova hříchu. Říká: viděl jsem, vzplanul jsem žádostí a vzal jsem.
Tak nějak probíhá vývoj hříchu - vidíme, chceme, žárlíme, následně pomlouváme, to všechno jsou hříchy, které vyvolávájí potíže a vzdálení se od Boha.
Co udělal Akán, když to Jozue zjistil? Všechno popravdě vyznal.
Následky jeho hříchu na něj dopadly velmi tvrdě. Skončil smrtí. Dnešní čtenář však žije v době milosti. Pokud svůj hřích vyznáme, Bůh se nad námi slituje.
K vyznání jsme vedeni Duchem svatým, který nás obviňuje, ale také z hříchu vysvobozuje.

Marie Peková (Žatec)

pátek – 10. května Joz 8,1-29

Když je odstraněn hřích, Bůh zaslibuje vítězství

Potom řekl Hospodin Jozuovi: „Neboj se a neděs. Vezmi s sebou všechen lid schopný boje a vytáhni proti Aji. Hleď, vydal jsem ti do rukou ajského krále i jeho lid, jeho město i jeho zemi. (Joz 8,1)

Tomuto zaslíbení o vítězství v boji předchází děsivá událost. Izrael měl odstranit ze svého středu hřích i s hříšníkem, jeho rodinou a vším, co mu patřilo. Zdá se vám to kruté? Kvůli tomuto hříchu přišlo o život třicet šest mužů. „Ajští mužové z nich pobili asi třicet šest mužů. Pronásledovali je před branou až k lomům a na stráni je pobíjeli. Lid ztratil odvahu, rozplynula se jako voda.“ (Joz 7,5) 
Ztráta odvahy – to je viditelný následek hříchu, který by nás měl dnes trápit. 
A jak je to s odstraňováním hříchu dnes? Pán Ježíš řekl, že nepřišel zrušit Zákon, ale naplnit ho. A přece přišel odstranit hřích jinak. Hřích odpouští, hříšníka posílá, ať už nehřeší, a žalobce je sám usvědčen ze svých vin (viz příklad o ženě, která byla přistižena při cizoložství J 8,3-11). 
Žel neustále máme tendenci odsuzovat hřích i s hříšníkem a odstraňovat cizí hřích, ne svůj. A přesto odpuštění a milosrdenství je nejsilnější světlo, kterým může církev tomuto světu posvítit. 
Jak se dnes postavíš ke hříchu? A jak k hříšníku? Je nezbytné zaujmout správný postoj, potom Bůh zaslibuje vítězství. 

Mariana Eliášová (Žatec) 
 
sobota – 11. května Joz 8,30-35

Požehnání a zlořečení tvoří komplexní celek 

Potom předčítal všechna slova Zákona, požehnání i zlořečení, přesně jak to je zapsáno v Knize Zákona. Nebylo jediného slova přikázaného Mojžíšem, které by Jozue nepřečetl před celým shromážděním Izraele, včetně žen a dětí i těch, kdo žili mezi nimi jako hosté. 
(Joz 8,34-35)

Jozue, Boží muž, opět v čteném oddíle dokazuje poslušnost a bázeň před svým Bohem, když na konci tažení s izraelským národem poslušně koná obřad, který přikázal Mojžíš se staršími izraelského lidu (Dt 27,1-26).
Jozue pověřený Hospodinem plní i v tento okamžik slib, kdy izraelský lid napomíná, ale i povzbuzuje k životu upřenému na důvěru v Boha. Bůh Jozua povzbuzoval na začátku služby těmito slovy: „Jen buď rozhodný a velmi udatný, bedlivě plň vše, co je v zákoně, který ti přikázal Mojžíš, můj služebník. Neodchyluj se od něho napravo ani nalevo; tak budeš jednat prozíravě všude, kam půjdeš. Kniha tohoto zákona ať se nevzdálí od tvých úst. Rozjímej nad ním ve dne v noci, abys mohl bedlivě plnit vše, co je v něm zapsáno. Potom tě bude na tvé cestě provázet zdar, potom budeš jednat prozíravě.“ (Joz 1,7-8)
Položme si otázku, jak rádi slyšíme požehnání a jak rádi slyšíme zlořečení nebo kritiku a poukázání na hřích v našich životech? Bázeň před Hospodinem ať nás, bratři a sestry, vybízí ke zkoumání našeho srdce i dnešní den. Ať máme životy zakotvené v Písmu a Písmo milujeme nade vše.
Stejně jako Jozue, který všem přítomným lidem bez rozdílu četl ze Zákona požehnání i zlořečení. Usilujme i my o snahu pochopit Písmo v celém jeho rozsahu. Poté pro nás bude snazší přijímat napomínání a hlouběji pochopíme a s radostí přijmeme požehnání, která nám Bůh dává.
Nechť nás i dnešní den náš Pán vybízí k zamyšlení a k úsilí o svatost dle Božího slova.
„Já dosvědčuji každému, kdo slyší slova proroctví této knihy: Kdo k nim něco přidá, tomu přidá Bůh ran popsaných v této knize. A jestliže kdo ubere ze slov knihy tohoto proroctví, tomu Bůh odejme podíl na stromu života a místo ve svatém městě, jak se o nich píše v této knize.“ (Zj 22,18-19)

František Mocek (Žatec)

neděle - 12. května Joz 9,1-27

Lidský úsudek nestačí, je třeba se ptát Hospodina 

Izraelští muži si tedy vzali z jejich zásob, aniž se ptali na Hospodinův výrok. Jozue sjednal mír a uzavřel s nimi smlouvu, že je nechá naživu. Předáci izraelské pospolitosti jim to potvrdili přísahou. (Joz 9,14-15)

Důvěřuj, ale prověřuj - zní osvědčené rčení. To, že jsme „věřící“, neznamená, že máme věřit každému a všemu. Izraelcům v Gilgálu se představili Chivejci - obyvatelé nedalekého Gibeónu- jako ti, kteří přišli z „daleké“ země. O jejich dlouhém putování měl svědčit vyschlý a rozdrobený chléb, který si údajně brali na cestu ještě horký a popraskané vinné měchy, které si údajně brali nové. Také odřené pláště a vetché střevíce, které údajně zvetšely od velmi dlouhé cesty. Izraelce tyto důkazy přesvědčily o tom, že Chivejci říkají pravdu, že přišli z bázně před Hospodinem a chtějí se stát dobrovolnými otroky Izraele. Ze strany Gibeóňanů to byla lest: vyschlý a rozdrobený chléb, popraskané vinné měchy, odřené pláště a vetché střevíce si nabalili už doma. Učinili tak, aby si zachránili život, protože Izrael měl pod vedením Jozua při obsazování od Boha zaslíbené země vyhubit tamní obyvatele. Když Gibeóňané přišli, první reakce Izraelců byla: „Možná, že sídlíte mezi námi; jakpak bychom mohli s vámi uzavřít smlouvu!“ Bůh jim tedy vnukl pravdivou myšlenku, kterou však dále neprověřovali u Hospodina, ale místo toho se dali přesvědčit falešnými důkazy. Důsledkem bylo, že když Izraelci po 3 dnech přišli do Gibeónu a zjistili pravdu, nemohli tamní obyvatele pobít kvůli smlouvě stvrzené přísahou, že je nechají naživu.
Je to poučný příběh. Pán ani nás nenechává bez pokynů a intuice o pravdě, ale Jeho tichý vnitřní hlas snadno převáží „pravděpodobné“ řeči a naše tělesné smysly. Zaručená pravda přichází jen od Boha, je nám tlumočena skrze Ducha svatého a z jejího pohledu máme vše hodnotit, věřit Bohu, a ne „vlastním očím“. Pravdu však musíme nejen hledat, ale podle ní i žít (Jk 1,22).

Andrea Balážová (Žatec)

pondělí - 13. května Joz 10,1-15

Úspěch Izraele jen díky Boží pomoci

Jozue tak všechny tyto krále a jejich zemi naráz dobyl, protože Hospodin, Bůh Izraele, bojoval za Izrael. (Joz 10,42; ČSP)     

Pozoruhodné je, jak Jozue mluvil s Hospodinem. Mluvil s ním, jako s někým důvěrně známým. Udělal chybu, že se nezeptal Boha, jestli má učinit smlouvu s Gibeoňany, a uvěřil jejich podvodu, že jsou z daleké země. My bychom předpokládali, že to naruší vztah mezi Jozuem, Izraelem a Bohem. Jozue dostal výzvu, že Gibeonští jsou napadeni Adonisedekem i jeho spojenci a potřebují pomoc i vysvobození. Jozue nejednal lidsky: „Vždyť jste nás podvedli!“ Ne, on se ptal Pána: „Co mám dělat?“ Jednal čestně: „Udělal jsem smlouvu s Gibeonskými!“ Miluj bližního svého jako sebe sama i nepřítele svého. Ptá se Hospodina: „Co mám dělat?“ A Hospodin Jozuovi řekl: „Neboj se jich, neboť jsem ti je vydal do ruky, nikdo z nich před tebou neobstojí.“ (Joz 10,8) Přísloví 11,6 nás doprovází: „Upřímné vysvobodí Hospodin, ale podvodníci budou polapeni svými podvody.“ Ani se nám nechce věřit, že Bůh zastavil slunce i měsíc na Jozuovu prosbu. Nejen to, ale spustil takové kamenné krupobití, že padlo daleko víc bojovníků kamením než mečem. Řekneme: To se pak bojuje! A já se ptám: „A co tobě překáží, abys takto bojoval, abys měl takový vztah k Pánu jako Jozue?“ A kde je tvoje víra, aby tě Bůh slyšel a vyslyšel? Máš rozumovou víru, nebo Boží? Každého Bůh prozkouší. Nám nepomůže říkat: „věřím“! A kde jsou skutky víry? Víra bez skutků je mrtvá!

Jaroslav Poloha (Děčín)

úterý – 14. května Joz 14,6-15

Oddanost Bohu má svou odměnu

Moji bratři, kteří táhli vzhůru se mnou, zavinili, že lid ztratil odvahu. Ale já jsem se cele oddal Hospodinu, svému Bohu. Onoho dne se zavázal Mojžíš přísahou: „Ano, země, na niž stoupla tvá noha, bude navěky patřit tobě a tvým synům jako dědičný podíl, neboť ses cele oddal Hospodinu, mému Bohu.“ (Joz 14,8-9)

Káleb byl jedním z mužů, které Mojžíš poslal prozkoumat kanaánskou zemi. Měli za úkol zjistit, jaká je to země, jaký tam bydlí lid a zda je země úrodná. Když se vrátili, podali všem zprávu o tom, jak je hezká a úrodná. Nastal však velký problém. Prozkoumanou zemi obývá lid, který je mnohem silnější. Vyslanci začali synům Izraele zemi pomlouvat, a to tak, že v celé obci nastalo velké pozdvižení. Dali se do křiku, začali naříkat a reptat. Mojžíše a Árona ze všeho toho obviňovali a také hned navrhovali vrátit se zpět do egyptského otroctví. Všichni až na dvě výjimky propadali panice. Jen Jozue a Káleb našli odvahu a promluvili k lidu. Přesvědčovali všechny o tom, jak je nutné důvěřovat Hospodinu. „Budeme-li se Hospodinu líbit, uvede nás do té země a dá nám tu zem oplývající mlékem a medem. Jenom se nebuřme proti Hospodinu! Lidu té země se nebojte, zhltneme je jako sousto chleba! Jejich záštita je opustila, ale s námi je Hospodin; nebojte se jich!“ (Num 14,8-9; B21)
Zde vidíme názorný příklad toho, jaká má být naše víra. Vidíme, co to znamená věřit Bohu a jak se má v našem každodenním životě projevovat naše oddanost. Často jde o to, najít a mít odvahu jít proti proudu většiny. Nezapomínejme však na to nejdůležitější. Podmínka toho, abychom obstáli, spočívá především v tom, zda jsme se cele oddali Hospodinu, svému Bohu. Dal by Pán, abychom mohli spolu s Kálebem vyznávat: „ ... ale já jsem se cele vydal Hospodinu, svému Bohu“. (Joz 14,8; B21)

Alexandr Malevič (Děčín)

středa - 15. května Joz 18,1-10

Lidské otálení omezuje Boží požehnání

Mezi syny Izraele však zbylo sedm kmenů, kterým nepřidělili jejich dědictví. Tu řekl Jozue synům Izraele: „Jak dlouho budete otálet, než půjdete obsadit zemi, kterou vám dal Hospodin, Bůh vašich otců?“ (Joz 18,2-3; ČSP)

Pokud se dobře pamatuji, tak podobná situace byla i tehdy, když národ Izraelský vycházel z Egypta. Před Izraelci moře a za Izraelci Egypťané, celá jejich vojenská síla. Mojžíš volá k Bohu. „Hospodin řekl Mojžíšovi: ‚Proč ke mně úpěnlivě voláš? Řekni synům Izraele, ať vyrazí. A ty zvedni svou hůl, vztáhni svou ruku nad moře a rozpul je, aby synové Izraele prošli prostředkem moře po suchu. A já posilním srdce Egypťanů, že půjdou za nimi, a oslavím se na faraonovi a na celém jeho vojsku, na jeho vozech i na jeho jezdcích. A Egypťané poznají, že já jsem Hospodin, až se oslavím na faraonovi a na celém jeho vojsku, na jeho vozech a na jeho jezdcích.‘“ (Ex 14,15-18) Vždy když nám Bůh dává pokyn a my místo otálení vyrazíme, věříme Bohu, a ne sobě – Bůh bojuje za nás. Pak jen přihlížíme, jak Bůh s nepřítelem jedná. Vlastně i Jozue se díval, jak Bůh hrne z oblaků kamenné krupobití, jak slunce stojí na obloze i s měsícem a nezapadá. Myslíte si, že dnes náš Bůh není týž Bůh živý a všemohoucí? (Žd 13,8) Zrovna dnes jsem četl ve Skutcích apoštolských 14, jak apoštol Pavel kázal evangelium o spasení v Lystře a nějaký ochrnutý muž se na něj díval, a když apoštol Pavel zjistil, že má víru Boží, a ne jen rozumovou, zvolal velikým hlasem, aby se postavil na nohy, a on vyskočil. Když to viděli baalovi kněží, dovedli býky a Pavlovi a Barnabášovi chtěli obětovat, že jsou to bohové v lidské podobě. Jen tak tak, že se tomu ubránili. Mluvme i my v takové víře!

Jaroslav Poloha (Děčín)

čtvrtek – 16. května Joz 23,1-11

Láska k Bohu musí být důsledná

Toho tedy nejpilnější buďte, abyste milovali Hospodina Boha svého. (Joz 23,11; Kral.)

Opravdu je tomu tak? Představ si mladého člověka, který by za tebou přišel a řekl: „Musíš si mě vzít!“ A než se vzpamatuješ, dupne nohou a dodá: „MUSÍŠ mě milovat, a do DŮSLEDKU!“ To je láska? Ne, to je nařízení, vynucování, zákon. Zákon totiž přikazuje, nařizuje a vynucuje. Ale nikdy, nikdy ne Láska. „Uzdravím odvrácení jejich, budu je milovati DOBROVOLNĚ; nebo odvrácen bude hněv můj od nich.“ (Oz 14,5; Kral.) A Bůh je láska. „Kdož nemiluje, nezná Boha; nebo Bůh láska jest.“ (1J 4,8; Kral.) Nevím jak ty, ale já nic nemusím. Já smím, já můžu, já mám tu výsadu, protože jsem svobodný. Bůh mně učinil svobodným. „A poznáte pravdu, a pravda vás vysvobodí.“ (J 8,32 Kral.). Ale jestliže musíš, pak jsi otrok, otrok, který je pod zákonem. Co však říká Písmo? (Ga 4,22-31) „Vyžeň otrokyni i jejího syna, neboť syn otrokyně nebude dědicem spolu se synem svobodné.“ (v. 30) A důsledná láska? Taková neexistuje. Důsledný je opět jenom zákon. Ten nic neodpouští. A tak i když vzali Izraelci Boží nařízení z Levitika 6 do důsledku a napsali slova Božího zákona opravdu všude, na kdejaká vrata, brány a dveře, nic jim to neprospělo. Dokonce ani když si je přivazovali na ruce a čelo, aby je bylo vidět, vedlo to jen k jejich pádu, protože v srdci, v srdci to nebylo. Plnitel zákona – zákoník – dá jen to, „co je nezbytně nutné“, a nerad. Ale ten, kdo opravdu miluje, dává vše a rád. Tedy jak pro Izrael, tak pro církev platí rčení: „Svaté město padlo, protože každý konal svou povinnost. Svaté město padlo, protože každý konal JEN svou povinnost.“ Ale Písmo říká: miluj, a miluj láskou dokonalou (1J 4,12 a 18), protože: „...konec přikázání jest láska z srdce čistého a z svědomí dobrého a z víry neošemetné.“ (1Tm 1,5; Kral.)

Pavel Grindler (Děčín)

pátek - 17. května Joz 23,12-16

Varování před přizpůsobením se hříšnému okolí

Jestliže však přece odpadnete a přimknete se ke zbytku těch pronárodů, které ještě zbyly mezi vámi, a jestliže se s nimi spřízníte sňatkem a budete se mísit s nimi a oni s vámi, tedy jistotně vězte, že Hospodin, váš Bůh, už před vámi ty pronárody nevyžene. Stanou se vám osidlem a léčkou, karabáčem na vašich bocích a trny v očích, dokud nevymizíte z této dobré země, kterou vám dal Hospodin, váš Bůh. (Joz 23,12-13)

„Ach, jaký já mám těžký kříž…“, nebo „To mám s tebou kříž…“, či snad „To je kříž…“ Už jsi to někde slyšel? Nebo snad sám říkal? Nebo stále říkáš? A co bylo nebo je toho příčinou? Problémy v rodině, se sousedy, na pracovišti či škole, nemoc nebo pokuta za špatné parkování? Neshody v církvi, těžký úraz, nebo jsi snad udělal něco, co dělají „všichni“, ale potrestán jsi byl právě Ty? Od té doby, co člověk upadl do hříchu, není život jednoduchý, bez obtíží. Tento „kříž“ není ten kříž, který na sebe máme brát! Tento „kříž“ jsme si my lidé na sebe uvalili sami tím, že hřešíme, že nečiníme Boží vůli, že si vystačíme sami se svým JÁ! Bible říká: „Neklamte se, Bohu se nikdo nebude posmívat. Co člověk zaseje, to také sklidí.“ (Ga 6,7)
Ten kříž, o kterém mluví Pán Ježíš (Mk 8,34 a násl.), je tím křížem, který máme nést – zapřít sami sebe. Hledat Boží vůli pro svůj život a nechat se vést Duchem svatým. Tento kříž činí rozdíl, a kdo ho na sebe bere a následuje Krista, musí žít tak, jako žil On (1J 2,3-6). A takový život je boj. Má své těžkosti, ale ty si na sebe nevkládáme sami; pokorně neseme jho, které nám Pán pomáhá nést!
Dnešní úvodní text z knihy Jozue mluví o tom samém. Buď se oddělujeme, posvěcujeme, zapíráme sami sebe a následujeme Krista, anebo se neoddělujeme, tedy se znesvěcujeme, poskvrňujeme a jdeme si svou cestou. Svět nedává možnost volby: „Víme, že jsme z Boha, kdežto celý svět je pod mocí Zlého.“ (1J 5,19) My se můžeme, z Boží milosti, každodenně rozhodovat, jestli chceme požehnání, nebo prokletí. Jakou cestou půjdeš Ty? (Ž 139,24)

Václav Grindler (Děčín)

sobota – 18. května Joz 24,1-15

Oddanost Hospodinu bez ohledu na postoj jiných

Pakli se vám zdá zle sloužiti Hospodinu, vyvolte sobě dnes, komu byste sloužili, buď bohy, jimž sloužili otcové vaši, kteříž byli za řekou, buď bohy Amorejských, v jichž zemi bydlíte; jáť pak a dům můj sloužiti budeme Hospodinu. (Joz 24,15; Kral.)

Dobře to Jozue pověděl: Ty si dělej, co chceš, dělej, jak myslíš, ale já a můj dům budeme sloužit Hospodinu. O mnoho let později vyjádřil apoštol Pavel to stejné slovy: „…vím, komu jsem uvěřil…“ (2Tm 1,12) A v tom tkví jádro věci. Člověk, který osobně poznal živého Boha, uvěřil mu a cele se mu oddal, je oddaný Bohu bez ohledu na postoj jiných. Nepotřebuje svědectví či názor druhých, protože sám osobně poznal Boží dobrotu a nesmírnou lásku a osobně se přesvědčil o Boží laskavosti, čistotě a nádheře Božího charakteru. Jeho oddanost tedy určuje Bůh sám. A to je to, k čemu nás Bůh vyzývá: „Okuste a vizte, jak dobrý jest Hospodin. Blahoslavený člověk, kterýž doufá v něho.“ (Ž 34,9; Kral.) V opačném případě však nemůže být řeč o nějaké oddanosti. Člověk, který se nesetkal s živým Bohem, nevěří mu a nevydal se mu, si svou „oddanost“ pouze namlouvá nebo ji předstírá podobně jako Petr (Mt 26,33-35), a „následuje“ Krista stylem kam vítr tam plášť, protože je ovlivňován postojem jiných. „Co myslíš, má cenu následovat toho Ježíše? Dá se mu věřit? A co říkáš ty? Jaký vlastně je?“ „A mnoho řečí bylo o něm v zástupu. Nebo někteří pravili, že dobrý jest, a jiní pravili: Není, ale svodí zástup.“ (J 7,12; Kral.)

Pavel Grindler (Děčín)

neděle – 19. května Joz 24,16-28

Příklad vůdce povzbuzuje ostatní k věrnosti Hospodinu

Lid odpověděl: „Jsme daleci toho, opustit Hospodina a sloužit jiným bohům! …Také my budeme sloužit Hospodinu. On je náš Bůh.“ (Joz 24,16 a 18b)

Jozue jako Mojžíšův žák, pomocník a jeho nástupce dovedl Hospodinův lid až do země zaslíbené. Byl jedním ze dvanácti předních mužů Izraele, které Mojžíš podle Hospodinova příkazu vyslal na průzkum nové země. Jozue po návratu spolu s Kálebem byli jediní, kteří nepropadli panice a beznaději; naopak prokázali odvahu a neztratili víru v Boží pomoc. Později Jozue zázrakem a bez boje dobyl město Jericho, svedl mnoho vítězných bitev a celý jeho život je jasným svědectvím toho, jak sám sebe cele a bez výhrad svěřil svému Bohu. Jeho vůdcem a svrchovaným pánem byl Hospodin!
Jozue prožil 110 let svého Bohem požehnaného života a byl příkladným vůdcem svého lidu. Na sklonku svého života Jozue shromáždil všechny izraelské kmeny a ve svém projevu uvedl, co vše Hospodin udělal pro svůj vyvolený lid. Byly to jasné důkazy o tom, jak jejich Bůh je vede a chrání. Proto Jozue vyzývá k tomu, aby takového Boha ctili a sloužili mu věrně a oddaně. Každý si měl položit zásadní otázku: budu sloužit cizím bohům, nebo Bohu svých otců - Hospodinu? 
Jakým bohům sloužím já? Čemu anebo komu věnuji většinu svého času? Kéž bychom spolu s Jozuem mohli na danou otázku popravdě odpovědět: „Já a můj dům však budeme sloužit Hospodinu.“ (Joz 24,15b; B21)

Alexandr Malevič (Děčín)

pondělí - 20. května Sd 2,1-10

Pochodeň víry špatně předaná novému pokolení 

Též celé ono pokolení se odebralo ke svým otcům. Po nich nastoupilo jiné pokolení, které neznalo Hospodina ani jeho dílo, jež pro Izraele vykonal. (Sd 2,10)

Kniha soudců je kniha o hrdinech - o dvanácti mužích a ženách, kteří Izrael vysvobozovali z ruky těch, kdo ho utlačovali. Tito lidé nebyli dokonalí, ba naopak, měli své nedostatky, chyby a hříchy. Avšak byli poddáni Bohu a Bůh si je používal. 
Po smrti Jozua a starších národ procházel obdobím vakua, kdy mu chyběla silná centrální vláda. Místo aby se Izrael radoval ze svobody a prosperity v zaslíbené zemi, vstoupil do temného období svých dějin.
Prvním krokem vedoucím od Boha byla neposlušnost. Izraelci odmítli beze zbytku vyplnit Boží příkaz, tj. zcela osvobodit zemi od nepřátel. To vedlo ke smíšeným manželstvím a k modlářství a každý si dělal, co považoval za správné. Netrvalo dlouho a Izraelci se ocitli v zajetí. V zoufalství prosili Boha, aby je vysvobodil, a Bůh, věrný svým slibům a své velké lásce, jim dával soudce, kteří jeho lid vysvobozovali, takže na čas pak v zemi zavládl mír a pokoj. Ale zanedlouho po vysvobození se opět do jejich života vkradla samolibost a neposlušnost a celý kolotoč začínal znovu. 
Po Jozuově smrti zemřela i další generace a „po nich nastoupilo jiné pokolení, které neznalo Hospodina ani jeho dílo, jež pro Izraele vykonal.“ (2,10) Žádná generace nedokázala naučit následující generaci milovat Boha a žít s ním, a přece právě to je jedním ze základních Božích nařízení (Dt 6,4-9). 
Máme odpovědnost jako rodiče a vedoucí správně předávat dál pochodeň víry – evangelium Ježíše Krista. Jedině on může člověka vysvobodit z hříchů a proměnit naše životy, abychom žili v Boží bázni a s Jeho moudrostí.

Nick Lica (Karlovy Vary)

úterý - 21. května Sd 2,11-15

Podlehnutí vlivu okolního světa 

Izraelci se dopouštěli toho, co je zlé v Hospodinových očích, a sloužili baalům. Opustili Hospodina, Boha svých otců, který je vyvedl z egyptské země. Chodili za jinými bohy, za božstvy těch národů, které byly kolem nich, a klaněli se jim. Tak Hospodina uráželi. 
(Sd 2,11-12)

Izraelci opustili Hospodina a sloužili cizím bohům. Písmo ale říká: „Tak Hospodina uráželi.“ Proč jsou modly v Božích očích tak špatné? Uctívání model je porušením dvou přikázání Desatera. Klaněním se před modlou člověk dával najevo svou nevěru v existenci jediného Boha. Kenánci měli bohy téměř pro každé období, pro každou činnost nebo místo. Bůh Izraele byl jen jedním z dalších bohů, kterého si přidali do své sbírky božstev. 
Proto se Bůh na Izraelce hněval a dopustil, aby je potrestali jejich nepřátelé. Hněv sám o sobě není hříchem. Boží hněv je reakce jeho svaté přirozenosti na hřích člověka. Jednou stránkou Boží přirozenosti je jeho odpor vůči hříchu, druhou stránkou je jeho láska a milosrdenství vůči hříšníkům. Nepochopíme-li to, nedokážeme plně ocenit jeho milost. 
Navzdory jejich neposlušnosti prokazoval Bůh Izraelcům velké milosrdenství. Povolával soudce, kteří je vysvobozovali z útlaku. „Udělit milost“ se definuje takto: „nedat člověku to, co zaslouží“. Přesně tak to dělal Bůh pro Izrael a dělá to i pro nás. Za svou neposlušnost si zasloužíme odsouzení, Bůh je k nám však milosrdný a skrze Kristovu smrt na kříži nám poskytuje možnost vyhnout se odplatě za hřích. Jedině Kristus nás může vysvobodit z hříchu. Prosíme-li o odpuštění, žádáme o něco, co si nezasloužíme, a přece učiníme-li tento krok a spolehneme-li se na Kristovo vykupitelské dílo, zakusíme Boží odpuštění.
A co my? Ř 12,2 dává odpověď: „A nepřizpůsobujte se tomuto věku, nýbrž proměňujte se obnovou své mysli…“ Máme na vybranou; přizpůsobit se, nebo být proměněni! Rozhodnutí „nebudu se přizpůsobovat tomuto světu“ vede k proměněnému způsobu života. A tak jděme raději proti proudu tohoto světa a následujme Krista. Tím budeme dobrým příkladem pro lidi okolo nás. 

Nick Lica (Karlovy Vary)

středa - 22. května Sd 2,16-23

Spekulativní poslušnost, jen když je nejhůř

Po soudcově smrti si však opět počínali hůře než jejich otcové, chodili za jinými bohy, sloužili jim a klaněli se jim. Nevzdali se svých způsobů ani svého zatvrzelého počínání. (Sd 2,19)

V knize Soudců existuje jeden vzorec chování Izraele, který se často opakuje a dá se popsat takto: vzpoura, odplata, pokání a odpočinutí. Je to „začarovaný kruh“ opakující se neustále.
Dá se říci, že Izraelci poslouchali jen proto, aby unikli problému, nebo když jim bylo nejhůř, spekulativně poslechli Boha, aby je na pár let vysvobodil a potom zase po smrti soudce spadli do spárů hříchu. 
 A protože Izrael zatvrzele zůstával neposlušný, Bůh se rozhodl, že dovolí národům zůstat v zemi, aby se staly trestem pro jeho lid. Ponechal je nejenom proto, že byli neposlušní, ale také aby Izrael zkoušel a cvičil budoucí pokolení v boji (3,1-2). 
Lid se potýkal s úpadkem a selháním, protože mnoha způsoby kompromitovali nejvyšší duchovní účel své existence. Nezhostili se svého poslání vyhnat všechny původní obyvatele ze země a přijali zvyky lidu, který žil v jejich blízkosti. 
Uctívání model a přijetí člověkem vytvořených náboženství dílo zkázy dokonalo. Následovalo opuštění víry v Boha. Budeme-li si čehokoli cenit více než Boha, jistě nás čeká zkáza. Budeme-li si cenit vlastní nezávislosti víc než Boha, pustili jsme si do srdce modlu a náš život se brzy změní v chrám onoho boha. Musíme mít neustále na zřeteli, že Bůh má první a svrchovaný nárok na náš život a na všechny naše touhy.
Bůh nechce, abychom spekulativně poslouchali a otáleli s vyhověním, chce ochotnou poslušnost. A když se mu jí dostane, požehná ji. To nejlepší Bůh vyhradil pro ty, kdo říkají „ano“. Nejsi si jistý, jak poznáš, že jsi došel na to správné místo? Až budeš schopen říci: „Plnit, Bože můj, tvou vůli je mým přáním…“ (Ž 40,8)

Nick Lica (Karlovy Vary)

čtvrtek - 23. května Sd 3,1-11

Bůh slyší na volání o pomoc

I úpěli Izraelci k Hospodinu a Hospodin jim povolal vysvoboditele, aby je vysvobodil, Otníela, syna Kenazova, mladšího bratra Kálebova. (Sd 3,9)

Izraelci páchali, co bylo zlé v Hospodinových očích, neboť si brali pohany a uctívali jejich modly. Nečistota a nemorálnost (v. 6) vedou k modloslužbě (v. 7). První soudce, který vysvobodil Izraele, se jmenoval Otníel. Byl to obyčejný člověk, žádný obr, žádný zázračný činitel, nic takového. Ale přece měl něco, co spoustě lidem sházelo. Chtěl bych uvést tři jeho vlastnosti:
I. Otníel byl věrný v malém, proto byl povýšen. O Otníelovi se dočítáme, že činil odvážné skutky dříve, než se stal soudcem. Jozue 15,16 říká: „Káleb tenkrát prohlásil: ‚Kdo porazí Kirjat-sefer a dobude jej, tomu dám za manželku svou dceru Aksu.´ Dobyl jej Otníel, syn Kenazův, Kálebův bratr.“ Nyní ho Bůh vybral k tomu, aby vedl Izraelity proti Kúšanovi Rišátajimskému, který je utlačoval už osm let. Otníel prokazoval věrnost v maličkostech, tak ho Bůh povýšil, aby převzal větší povinnosti.
II. Otníel byl ochotný riskovat. Otníel byl muž osvědčené odvahy, inovace a tvořivosti. Nespokojil se s tím, že bude sedět, dokud mu někoho neřekne, co má dělat. On zahájil službu způsobem, který ukázal, že je ochotný riskovat selhání. Čteme 3,10: „Na něm spočinul Duch Hospodinův a on se ujal soudu nad Izraelem. Vytrhl do boje…“     
III. Otníel důvěřoval Bohu. Otníel uspěl ve vedení Izraelitů až k vítězství, protože motivoval lidi svým příkladným životním stylem. Nestačí mít úspěch ve službě, kterou konáme. My musíme ukázat, že jsme podobní Kristu ve všech oblastech našeho života: v naší řeči, chování, v lásce, ve víře a čistotě. (2Tm 3,10) On Důvěřoval Hospodinu. On věřil, že je schopný za něho i pro něho bojovat a dosahovat vítězství. A tak se to stalo (3,10): „Vytrhl do boje a Hospodin mu vydal do rukou aramejského krále.“ Někdo napsal: pokus se dělat pro Boha tak velkou věc, že kdyby on v tom nebyl, tak se neuskuteční. Otníel to udělal.

Nick Lica (Karlovy Vary)

pátek - 24. května Sd 3,12-31

Tělesně omezený, ale odvážný vysvoboditel

I úpěli Izraelci k Hospodinu a Hospodin jim povolal vysvoboditele, Ehúda, syna Benjamínce Géry, muže, který nevládl pravou rukou. Po něm poslali Izraelci moábskému králi Eglónovi obětní dar. (Sd 3,15)

Ehúd se narodil s fyzickým omezením. Lidé ve dnech soudců věřili, že kdokoliv se narodil s fyzickým handicapem, je nehodnověrný. O Ehúdovi se z textu dají říci jen pozitivní věci, které zdobí jeho charakter a které ho nakonec vedly k vítězství. Ehúd přijal svou nevýhodu, nenáviděl zlo, byl odvážný muž, jednal ve víře a byl pokorným vůdcem. Jen lidé, kteří jsou ochotní se postavit za pravdu, se stanou vítězi. 
Představte si ten den, kdy měl jít Ehúd ke králi. Musel se smířit se svou smrtí. Aby se mu jeho plán splnil, muselo se stát několik takzvaných „náhod“ jako: za prvé musel projít kontrolou, aniž by u něho našli velkou dýku, potom král musel mít zájem slyšet jeho poselství a musel být také ochotný jít s Ehúdem do vrchní místnosti, kde by ho v případě volaní o pomoc nikdo neslyšel. 
Svou dýku si musel Ehúd vyrobit naprosto tajně a sám, protože v době soudců měli na zpracování železa monopol Pelištejci a izraelský lid měl k dispozici hlavně zbraně bronzové. Ehúd si připásal dýku k pravému boku a tak přelstil stráže. Ty totiž nepočítají s levákem, a tak může Ehúd pronést svou zbraň ke králi. A přesně tak se stalo, Ehúd tam krále zavraždil a utekl. Připravil si armádu a postavil ji v brodech Jordánské řeky, aby odřízli únikovou cestu nepřátel. Sd 3,28 říká: „Vyzval je: ‚Pospěšte za mnou! Hospodin vám vydal do rukou vaše nepřátele Moábce!´“. Ehúd byl duchovně závislý na Pánovi v bitvách a vítězstvích. Ehúd se nechlubil svými velkými úspěchy. On věděl, že za vším stojí Hospodin. 
Bůh používá i dnes prosté lidi, aby skrze ně naplnil své záměry. Rozhodněme se být dnes těmi, kteří se nechají vést vírou, ne strachem, a potom náš příběh bude také příběhem o vítězství, které dává Hospodin.
 
Nick Lica (Karlovy Vary)

sobota - 25. května Sd 4,1-24

Bůh povolal k poslání soudce ženu Debóru 

Toho času v Izraeli soudila prorokyně Debóra, žena Lapidótova. Sedávala pod Debóřinou palmou mezi Rámou a Bét-elem v Efrajimském pohoří a Izraelci za ní přicházeli, aby je soudila. (Sd 4,4-5)

V Bibli se píše jen o několika málo ženách, které se dostaly do vedoucího postavení, ovšem Debóra byla tehdy nepochybně nejvhodnějším člověkem pro tuto práci a Bůh si ji vyvolil, aby vedla Izrael. Debóra by se neměla brát za vzor role ženy v současné církvi, protože šlo o výjimku, nikoliv o pravidlo. Navíc toto byl Izrael, a nikoli církev. 
Z jejího příběhu je zřejmé, že neprahla po moci. Chtěla sloužit Bohu. Kdykoli se setkala s chválou, vzdala za ni čest Bohu. Nepopřela své postavení ženy a manželky, ani se nesnažila mu vzpírat, na druhou stranu však nikdy nedopustila, aby jí její postavení bránilo následovat Boha. Její příběh je důkazem, že Bůh může dokázat veliké věci skrze ty, kdo jsou ochotní nechat se jím vést. 
Debóra byla prorokyní, která toho času soudila Izrael. Podle Hospodinova příkazu se Debóra chopila iniciativy a řekla Bárakovi, aby vytáhl na sever a zaútočil na Síserovu armádu, ale on odmítl jít, pokud ho Debóra nedoprovodí. Protože nebyl ochoten velet útoku, bylo mu řečeno, že vítězství nad Síserou obdrží žena, nikoli on. A tak se to i stalo. Jáel použila stanový kolík, aby sesadila samolibost mocných. Proti všem pravidlům o právech hostí zavraždí Síseru ve spánku. Zatímco se její muž přizpůsobuje Kenaancům, odvažuje se jeho statečná žena postavit se na stranu Izraele, s nímž kdysi přišla do země.
Jelikož stavba stanů byla v té době úkolem žen, nebylo pro Jáel problémem zatlouci stanový kolík Síserovi do hlavy, když spal. Tak se naplnilo Debóřino proroctví, že Hospodin vydá Síseru do rukou ženy. 
A co my? Necháme se Bohem použít k naplnění jeho záměrů v dnešní době? On je ten, který i dnes dává vítězství, vedení a zdar těm, kdo jsou ochotní se mu dát k dispozici. 

Nick Lica (Karlovy Vary)

neděle - 26. května Sd 5,1-31

Za vítězství náleží chvála Hospodinu 

Onoho dne zpívala Debóra a Bárak, syn Abínoamův: Vlas bojovníků v Izraeli volně vlaje, že se dobrovolně sešel lid, dobrořečte Hospodinu! Slyšte, králové, poslouchejte, hodnostáři, já budu pět Hospodinu, já mu budu zpívat, zpívat žalmy Hospodinu, Bohu Izraele. (Sd 5,1-3)

Tato kapitola má název: „Debóřina vítězná píseň.“ V ní Debóra oslavuje mocného Hospodina, dárce vítězství, a kárá ty, kteří se neúčastnili společného boje. Debóra se dívá na minulost Izraele a oslavuje Boha za vítězství, které dal svému lidu, když vstoupili do zaslíbené země. Byli tací, kteří si dobyli svou část území (Gad) a nepřekročili Jordán, aby se zúčastnili bitvy, Dan zůstal na svých lodích a Ašer seděl nečinně na pobřeží moře. Písmo pečlivě zaznamenává ty, kteří bojovali, a ty, kteří postávali pasivně opodál, neochotni riskovat své bezpečí v Hospodinově při. Zabulon a Neftalí byli výjimečnými, neboť riskovali své životy pro Hospodina bez nároku na odměnu. Meróz byl vyčleněn, aby na něj dopadla kletba, neboť jeho obyvatelé nepřišli na pomoc Hospodinu. Muži toho města zůstali neutrální, když bylo zapotřebí jejich pomoci proti nepříteli. Avšak Jáel, bydlící ve stanu, byla požehnána za svou odvahu a lstivost, když usmrtila Síseru. 
Co nám tato píseň sděluje dnes? „Odmítni, aby tě strach zastavil!“
Všichni soudcové, kteří bojovali a postavili se proti zlu, nespravedlnostem a útlaku, bojovali především proti vlastnímu nepříteli uvnitř každého z nás, jímž je strach. Nejprve museli tohoto nepřítele porazit, protože strach tě zastaví, když tě porazí. Když ty porazíš strach a jdeš skrze víru, teprve potom zažiješ zázraky, vítězství a úžasné věci s Bohem. 
Strach z lidí, strach ze selhání a strach z odmítnutí tě může pokoušet k tomu, abys skryl svůj dar, abys nesloužil, nedával, a nebyl tam, kde tě Bůh chce mít. Když Bůh povolal lidi, jako byli Mojžíš, Gedeón, Debóra a Ester, oni všichni museli překonat svůj přirozený strach; ty budeš muset udělat totéž. Pokud bychom shrnuli poselství knihy soudců pro nás dnes, znělo by takto: „Odmítni, aby tě strach zastavil! Jednej skrze víru a Bůh ti dá vítězství.“ 

Nick Lica (Karlovy Vary)

pondělí – 27. května Sd 6,1-10

Příčinou porážek je neposlušnost

Řekl jsem vám: „Já jsem Hospodin, váš Bůh. Nebojte se bohů Emorejců, v jejichž zemi sídlíte. Ale vy jste mě neuposlechli.“ (Sd 6,10)

Tak jako celá kniha Soudců i náš text odhaluje neblahé důsledky bídného duchovního stavu Izraele Gedeónovy generace. Dostali se do sedmiletého područí Midjánců, kteří zemi úplně zbídačili. Midjánci se v této destruktivní činnosti spolčili s Amálekem a syny východu, což byly nájezdnické kočovné kmeny žijící ve stepi a poušti v sousedství. Okrádali pravidelně Izraelce o úrodu a dobytek, následkem čehož nutně propukal hladomor. Izraelci se snažili uchovat si vlastní životy a alespoň něco k obživě, takže si vybudovali úkryty na horách, v soutěskách a v jeskyních. Jak příznačné! Duchovní úpadek Izraele vede k celkovému nepožehnání. Jak neslavné! Izrael „zalezl“ do děr. Tento nepožehnaný stav je na hony vzdálen od Božích zaslíbení. Izrael začal úpět k Hospodinu. Vnější tlak vyvolal jejich vnitřní reakci, která však stále ještě nebyla dostatečná. Chtěli dosáhnout vnější změny svého údělu, avšak bez hluboké vnitřní změny – bez upřímného pokání. Proto museli být nejdříve poučeni Hospodinovým prorokem, který přesně vystihuje příčiny jejich neslavné přítomnosti. Připomíná jim, jakých dobrodiní se jim od Hospodina doposud dostalo. Avšak jejich neposlušnost je pravou příčinou onoho zbídačení. A žádná povrchní reakce na změnu bídného údělu nestačí. Je třeba opravdového pokání! 
Je vždy smutné, když k pokání člověka dovede až nesnesitelný vnější tlak životní nepřízně. Tichý hlas Ducha svatého mnohdy slyšet nehodláme. Neposlušnost je hluboce zakořeněný postoj srdce, nejedná se proto o momentální selhání. Vzdorovitá neposlušnost často vede k nenávratným ztrátám. Chci tím říci následující: Odpuštění je z milosti Boží možné vždy, pokud člověk činí pokání. Některé ztráty jako důsledek lidské neposlušnosti mohou ale zůstat nevratné. 

Miroslav Čížek (Uherské Hradiště)

úterý – 28. května Sd 6,11-16

Gedeónova palčivá otázka

Gedeón mu odpověděl: „Dovol, můj pane, je-li s námi Hospodin, proč nás tohle všechno potkává? Kde jsou všechny jeho podivuhodné činy, o nichž nám vypravovali naši otcové? Říkali: ‚Což nás Hospodin nevyvedl z Egypta?´ Ale teď nás Hospodin zavrhl a vydal do rukou Midjánců.“ (Sd 6,13)

Hospodin Izrael natrvalo nezavrhl, neboť již začal připravovat vysvobození. Vysvoboditelem se měl stát Gedeón z kmene Manases. Ještě však nebyl připraven, neboť v dané chvíli nevykazuje lidskou ani duchovní výjimečnost. Neměl vynikající původ. Nevynikal mimořádnou odvahou. Z Písma bychom dokonce mohli vyčíst strach a opatrnost. Z duchovního hlediska ani nerozumí správně příčinám bídného stavu svého lidu. Sžírala ho však palčivá otázka, proč Izrael takto živoří. Slavná minulost vůbec nekorespondovala se současností. Gedeón ale nerozumí otázkám viny. Nemá prorocký vhled. Nechápe příčiny a následky. Zápasí s hořkostí, výčitkami a celkovou dezorientací. Živoří. Přežívá ze dne na den stejně jako ostatní v Izraeli. Nestojí v čele, nic neorganizuje, ani nic velkého nepřipravuje. Na neobvyklém místě, v lisu, schován kdesi za zdí, mlátí pšenici, aby s ní utekl před Midjánci. (Pšenice se obvykle mlátila na vyvýšeném a větrném místě - na mlatě, nikoliv za zdí ve vinném lisu, kde se zrno dostatečně nepročistí.) Koná zoufalé činy k zachování života pro nejbližší budoucnost. 
Přesto Hospodin oslovuje Gedeóna jako udatného bohatýra, protože Pán se nedívá lidským zrakem. Vidí do budoucna i do hloubi srdce. Vidí v něm určitou sílu, byť doposud se záporným znaménkem. Pán dokáže proměnit negativní horlivost v pozitivní hodnotu. Gedeónovo srdce je v Božích rukách tvárné. Hospodin vyslovuje „prorocky“ to, co v našem časoprostoru ještě není, ale v Boží mysli již existuje. Bůh není omezen kategoriemi času. Pán má s Gedeónem velkolepé záměry a Boží vůle se zcela jistě naplní. Ačkoliv Gedeón vyznává svou vlastní nepatrnost, Hospodin ho povolává k velkolepému vítězství, protože mu zaslibuje svou stálou přítomnost. Koho Pán povolává, toho také ke svým záměrům zmocňuje. Takto jedná Pán církve i dnes. 

Miroslav Čížek (Uherské Hradiště)

středa – 29. května Sd 6,17-24

V nejistotě poslání Gedeón žádá o znamení

Tu jej požádal: „Jestliže jsem opravdu našel u tebe milost, dej mi nějaké znamení, že se mnou mluvíš ty sám…“ (Sd 6,17)

Setkání s Božím poslem byla nová zkušenost, které se Gedeónovi v dosavadním životě nedostalo. O roli vysvoboditele se mu dříve zřejmě ani nesnilo. Povstaly před ním ohromné životní výzvy, které předpokládaly hlubokou osobní revoluci s dalekosáhlými důsledky. V takto závažných záležitostech potřebuje ale Gedeón stoprocentní jistotu. Potřebuje si sám pro sebe ověřit, že skutečně má co do činění s opravdovým Božím poslem. Je opatrný. Není si jistý ani sám sebou. Nechce naletět ani nikomu jinému. Tato jeho zdrženlivost je snad pochopitelná a dokonce vcelku sympatická. Proto žádá o přesvědčivé znamení a Boží posel na jeho žádost přistupuje. Gedeónova obezřetnost Pána nijak neurazila ani nepopudila. Mám za to, že i my křesťané současného věku máme zachovávat určitou míru zdrženlivosti a opatrnosti. Nemáme každý duchovní vjem a každou domnělou duchovní zkušenost automaticky a nekriticky přijímat. Je nutno poctivě rozlišovat. Boží autentické jednání přijměme, a naopak odmítněme to, co rozeznáme jako falešné. 
Gedeón už tuší, že by se mohlo jednat o mimořádné Boží navštívení. Proto připravuje dar, který svým charakterem připomíná oběť. Vždyť připravuje nekvašené chleby z éfy mouky, což představuje asi 36 litrů této potraviny. Primárně tedy nejde o obyčejné občerstvení jednoho hosta. A skutečně posel Boží přijímá nabídnuté maso a chleby, neboť dotekem jeho hole je vše v plamenu stráveno, přičemž posel Gedeónovi zmizel z očí. Dostalo se mu tímto neoddiskutovatelného znamení. Nyní je bezpečně ujištěn o Božím navštívení. Okamžitě si je vědom své lidské nedostatečnosti a plný obav je vzápětí ujištěn Boží výpovědí o pokoji. V každém případě máme před sebou vyznavače, který nad právě postaveným oltářem na skalisku vyznal: „Hospodin je pokoj“. Z Gedeóna se stává ctitel Hospodinův. 

Miroslav Čížek (Uherské Hradiště)

čtvrtek – 30. května Sd 6,25-40

Nová žádost o znamení před velkou bitvou

Potom Gedeón prosil Boha: „Chceš mou rukou vysvobodit Izraele, jak jsi prohlásil? Hle, rozprostírám na humně ovčí rouno. Bude-li rosa jenom na rouně a všude po zemi bude sucho, poznám, že mou rukou vysvobodíš Izraele, jak jsi řekl.“ Tak se také stalo. Nazítří za časného jitra rouno vyždímal a vytlačil z něho plný koflík rosy. (Sd 6,36-38)

Hospodin vyzval Gedeóna, aby zničil Baalův oltář a posvátný kůl. Pikantní na celé záležitosti bylo, že tyto modlářské objekty patřily jeho otci. Z toho všeho si můžeme odvodit, v jakých duchovních podmínkách vyrůstal i sám Gedeón. Nedostalo se mu dobrého základu, ani on sám se jako dospělý muž doposavad z modlářských vazeb zcela nevymanil. Až navštívení Božího posla způsobilo, že se Gedeón stal vyznavačem Hospodinovým. Nyní nastává hodina, kdy má svou „novou víru“ prakticky manifestovat a zničit modlářský oltář s kůlem. Nastává první velká zkouška budoucího vysvoboditele. Pokud selže v tomto menším úkolu, nemůže obstát ani v nepoměrně větším soudcovském poslání. Dostavuje se strach. Gedeón není žádný lidský hrdina. Úkol splní, i když raději v noci. Byl si vědom reálného ohrožení na životě, kterému byl nakonec skutečně vystaven. Ušetřen zůstal jenom díky zastání otce, který upřednostnil záchranu syna před svou modlářskou praxí. 
Když tedy Gedeón obstál, byla na řadě mnohem těžší výzva. Ze Zajordání přitáhli nepřátelé – Midján, Amálek, synové východu – osvědčená loupežnická koalice. Gedeón zmocněn duchem Hospodinovým svolal improvizované vojsko. Přesto se dostavují Gedeónovy povahové rysy: nejistota, pochybnosti a obavy. Opět žádá Hospodina o potvrzující znamení, a to dokonce dvakrát. Nejprve žádá jako znamení vlhké rouno a suchou okolní zem, poté v opačném gardu: suché rouno a vlhkou zem. Ačkoliv bylo vše nadbytečné a nikoliv nutně potřebné, Hospodin na jeho žádost přistoupil. Pán vyšel ve své milosti vstříc jeho potřebám, ano i slabostem. 
Jsem vděčný za Boží otcovský laskavý přístup. V tom je velká naděje i pro nás, kdo nejsme lidskými velikány. Hospodin dokáže vytvořit neobyčejně velké dílo skrze obyčejné „malé“ lidi. 

Miroslav Čížek (Uherské Hradiště)

pátek – 31. května Sd 7,1-8

Bůh chce, aby lid jednoznačně poznal Boží záchranu

I řekl Hospodin Gedeónovi: „Je s tebou příliš mnoho lidu, než abych jim vydal Midjánce do rukou, aby se Izrael vůči mně nevychloubal:‚Vysvobodil jsem se vlastní rukou.´“ (Sd 7,2)

Gedeón dokázal povolat překvapivě velké množství bojovníků – a to rovných třicet dva tisíc. Pokud by však došlo k vítězství Izraele, nastalo by pokušení přivlastnit si veškerou slávu a vítězství si vyložit jako produkt lidské výjimečnosti. Tomuto chtěl Hospodin zabránit; nechal tedy odejít všechny bázlivé bojovníky. Více než dvě třetiny vojska odešly domů. Možná by si vysloužili naše případné odsouzení, nezapomeňme však, že se strachem měl předtím co do činění i samotný Gedeón, který se s ním dokázal nakonec vypořádat až po několika nadpřirozených zkušenostech s Hospodinem. Zůstalo tedy deset tisíc bojovníků. I to bylo stále nepřijatelné množství. Hospodin stanovil další záhadnou zkoušku: způsob pití vody roztřídil zbývající vojsko na dvě skupiny. Vybráno bylo pouhých tři sta mužů, kteří chlemtali vodu jazykem jako psi, aniž přitom k vodě poklekli. Ti, kdo poklekli, aby se napili, byli posláni domů. 
Nabízí se zde velmi zajímavá hypotéza: Izrael podléhal v soudcovské době modlářským svodům pohanských sousedů. V zemi chudé na vodu byly proto vodní zdroje zasvěceny určitému ochrannému božstvu. Voda byla totiž v těchto končinách vzácnou komoditou. Čerpání vody mohlo pak být spojeno s určitými modlářskými úkony. Pokud tomu tak skutečně bylo, mohlo pokleknutí u vody patřit k pohanským rituálům. Naopak ti, kdo vodu chlemtali jako psi, aniž poklekli, se vlastně podle této teorie z hlediska modlářských zvyklostí chovali neuctivě. V hebrejském myšlení je pes zvíře nečisté. Podle této hypotézy byli vybráni ti, kdo se před pohanskými božstvy netřásli. Ti nepodléhali tolik modlářským zvykům, ať už bylo důvodem cokoliv. Výše uvedený hypotetický výkladový klíč se mi nezdá nezajímavý. Nechme tedy utvářet své myšlení hodnotami Božího slova, nikoli trendy a myšlenkovými proudy pohanského světa. 

Miroslav Čížek (Uherské Hradiště)

sobota – 1. června Sd 7,9-25

Bůh sám dává znamení k ujištění Gedeóna

Té noci mu Hospodin poručil: „Ihned sestup do tábora nepřátel, neboť jsem ti je vydal do rukou. Jestliže se bojíš sestoupit sám, sestup do tábora se svým mládencem Púrou. Uslyšíš, o čem budou mluvit. Pak jednej rozhodně a vtrhni dolů do tábora.“ (Sd 7,9-11a)

Gedeón dostal od Hospodina pokyn, aby sestoupil do tábora nepřátel pro poslední znamení k ujištění. Pán vychází vstříc jeho slabosti a kvůli strachu mu umožňuje sestoupit do tábora s mládencem Púrou. V noci sestoupili k hlídkám na okraji tábora. Tam Bůh poskytl Gedeónovi jasné potvrzující svědectví skrze sen, jehož obsah vyprávěl jeden hlídkující strážný druhému. Ve snu se měl pecen ječného chleba valit na tábor, až povalil midjánský stan. Ten, kdo naslouchal, vyložil onen sen jako znamení Gedeónova vítězství. I když Gedeón již o nic nežádal, Hospodin mu přesto připravil takové ujištění, že dalšího již nebylo třeba. Gedeón nyní zcela uvěřil, že Hospodin je mocen skrze pouhých tři sta izraelských bojovníků porazit ohromnou přesilu. Tak se Gedeón stal vzorem věřícího služebníka, který svou vírou dosáhl toho, co mu bylo zaslíbeno, jak o tom výslovně svědčí i Nový zákon (Žd 11,32-34). V dnešním příběhu došlo ke zrodu osvoboditele. Již dále nečteme o Gedeónově strachu. Bůh skutečně může svým působením proměnit i náš hluboce zakořeněný charakter i s jeho nedostatky. Pane, jednej s námi stále!
V podivuhodné bitvě sestoupilo pouhých tři sta izraelských bojovníků na okraj nepřátelského tábora, aniž by měli v rukách meč či jinou zbraň. V rukách měli pouze polnice a pochodně. Zvolali bojový pokřik, troubili na polnice a svítili. To bylo vše. O ostatní se postaral Bůh. Nastal takový zmatek, že se nepřátelé chaoticky pobíjeli mezi sebou navzájem. Izraeli se dostalo od Pána slavného vítězství. Poté Gedeón povolal na pomoc sousední izraelské kmeny, aby byla dokonána úplná porážka nepřítele. Prozatím však vyčistili území až k řece Jordán. Má-li být vítězství trvalé, musí Izraelci porazit Midjánce také v Zajordání. (Na konečnou bitvu si ale musíme ještě počkat).

Miroslav Čížek (Uherské Hradiště)

neděle – 2. června Sd 8,1-23

Gedeón chce, aby Hospodin byl vladařem Izraele

Izraelští muži požádali potom Gedeóna: „Buď naším vladařem, ty i tvůj syn i vnuk, protože jsi nás vysvobodil z rukou Midjánců.“ Ale Gedeón je odmítl: „Nebudu vaším vladařem, ani můj syn nebude vaším vladařem. Nad vámi bude vládnout Hospodin!“ (Sd 8,22-23)

Po úspěšné bitvě musel Gedeón řešit spory řevnivosti s Efrajimci, kteří se cítili uraženi, neboť nebyli do boje povoláni od samotného začátku. Situaci hrozící rozkolem zachránil Gedeón moudrým poukazem na to, že se právě Efrajimcům dostali do rukou dva vysoce postavení midjánští velmožové. Slávy se jim tedy dostalo. Spor pak utichl. Gedeón se poté rozhodl dokonat boj do vítězného konce a přešel řeku Jordán, aby Midjánce definitivně „dorazil“. Dostavila se však celková únava a vyčerpání. Gedeón proto požádal o pomoc představené Sukótu a Penuélu, aby jeho vojsku zajistili občerstvení. Ti to však odmítli. Snad je k tomu vedla nedůvěra ve zdárný výsledek boje s Midjánci v Zajordání. Mohli mít strach z nepřátelské odvety. Ve hře mohla být dokonce nějaká vazalská smlouva z minulosti. Po Gedeónově konečném vítězství došlo na zpáteční cestě k přísnému zúčtování s oběma městy, která předtím neposkytla vojsku pomoc. Odplata se nám dnes jeví jako velmi krutá. Jako vážné poučení z toho pro nás plyne, že jsme zodpovědní za to, s kým se spojujeme, nebo naopak koho odmítáme podporovat. Za tato rozhodnutí neseme pozitivní nebo negativní následky. 
Jakmile bylo zúčtováno s dvěma midjánskými králi, přišla lákavá nabídka dědičného dynastického kralování pro Gedeóna a jeho rod. Ten však toto pokušení velmi rázně odmítl s poukazem na přímé kralování Hospodina nad Izraelem. Královské zřízení bylo prozatím odmítnuto. Vážím si Gedeóna, že odmítl vytěžit z Boží přízně nějaké další osobní benefity a prebendy. Nechť je nám jeho postoj příkladem i pro sborovou praxi. Vystříhejme se zakládat jakékoli rodinné či jinak spřízněné zájmové „kliky“ k prosazování svévolných zájmů v našich sborech a církvích. Ať nad námi nadále vládne Hospodin!

Miroslav Čížek (Uherské Hradiště)

pondělí - 3. června Sd 8,29-9,5 

Nevděčnost Bohu, nevděčnost lidem

Nepřipomínali si Hospodina, svého Boha, který je vytrhl z rukou všech jejich okolních nepřátel. Ani domu Jerubaala-Gedeóna neprojevovali vděčnost za všechno dobro, které pro Izraele vykonal. (Sd 8,34-35)

Vděčnost je nepostradatelná pro dobré vztahy. Měla by být přirozeným standardem lidského chování. Vděčnost je však z prvních vlastností, která se hříchem porušila. Pán Ježíš si nedělal o lidech iluze. Radí: Miluj své nepřátele, žehnej jim, za pomlouvače se modli, bijícímu nastav druhou tvář. Berou ti plášť? Nebraň vzít i košili! Půjčuj, a nečekej vrácení. Tvá levice ať neví, co dělá pravice.
A takto ať se projeví, čí jsi syn. Váš nebeský Otec je laskavý k dobrým i zlým. Dává déšť i slunce na spravedlivé i nespravedlivé. Závist prosáklá nevděkem vztáhla ruce na Ježíše, a ten se zřetelně identifikoval jako Syn nebeského Otce! My si někdy bláhově myslíme, že můžeme zůstat neutrální. To si přál i Jidáš, když Božího Syna zrazoval těm nevděčným a zlým. Když pak pochopil, že neutralita není možná, neunesl to a vzal si život. A co Petr? Také doufal v onu možnost neutrality. Procitnutí patřilo k nejhorším zážitkům jeho života. Máš pocit, že tě lidé neoceňují dostatečně? Pak jsi na té správné straně. Vždyť na té druhé jsou právě ti nevděční a zlí. 
„Dávejte a bude vám dáno; dobrá míra natlačená, natřesená, vrchovatá vám dána bude do klína. Neboť jakou mírou měříte, takovou Bůh odměří vám.“ (Lk 6,38)

Ján Katušťák (Cvikov)

úterý - 4. června Sd 9,1-21

Zasloužené zlořečení se jednou naplní

Jestliže však nikoli, ať vyšlehne z Abímeleka oheň a pozře šekemské občany i dům Miló, pak ať vyšlehne oheň z šekemských občanů a z domu Miló a pozře Abímeleka. (Sd 9,20)

Podobenství o ušlechtilých stromech, jimž vládne trnitý keř, není obrazem požehnání, ale zlořečení. Kdyby trní vládlo olivám, fíkovníkům či vinicím, koho by si zvolilo za ministry? Asi hloží a bodláčí. Hřích je jako trní, hloh či bodlák, a jeho vláda v životě člověka je něco nepatřičného a zlořečeného. A k čemu tato či jiná vláda?! Marně bychom v textu hledali byť jen náznak Gedeonova postoje. „Lidi, vždyť vy nepotřebujete krále - vy ho už máte – Hospodina.“ Spíše se zde mluví o jakémsi soupeření, ve kterém projeví tu největší zdatnost ten nejméně vhodný - trnitý keř - znázorňující zlořečení a hřích. Zástup, který Ježíš zázračně nakrmil dvěma chleby a pěti rybami, dostal nápad prohlásit Ježíše králem, ale ono zlořečené hříšné trní si v skrytu ponechat. Ježíš se vůči tomu staví odmítavě, ale velmi si rozumí s těmi, co jako Petr vyznávají: „Ke komu bychom šli, Pane, Ty máš slova věčného života, Ty jsi Spasitel, Mesiáš!“ Zlořečenost hřícha strhává lidi do smrti. Uvěř prosím, že jediná perspektiva nezacloněná smrtí je ve spojení s Kristem .
Bp.:č.481: „Ty jsi mi, Ježíši, chléb živý sám, ve svatém slově Tvém svou sílu mám. Dejž mi, bych s Tebou vždy jedl a žil, Tvou pravdu miloval, Tvým věčně byl.

Ján Katušťák (Cvikov)

středa – 5. června Sd 9,22-49

Vlastní hříchy dostihnou pachatele

Bůh poslal mezi Abímeleka a šekemské občany zlého ducha a šekemští občané se vůči Abímelekovi zachovali věrolomně. Tak násilí spáchané na sedmdesáti Jerubaalovcích a jejich prolitá krev dopadly na Abímeleka, jejich bratra, který je povraždil, i na šekemské občany za to, že ho podporovali, když vraždil své bratry. (Sd 9,23-24) 

Bůh pak poslal mezi Abímeleka a občany Šekemu zlého ducha a občané Šekemu se k Abímelekovi zachovali zrádně. To pro násilí spáchané na sedmdesáti Jerubaalových synech, aby jejich krev dopadla na jejich bratra Abímeleka, který je zabil, a na občany Šekemu, kteří posilnili jeho ruce, aby zabil své bratry.
Na dnešním příběhu můžeme vidět stejný princip jako v Ježíšově výroku v Mt 26,52: … protože všichni, kteří berou meč, mečem zahynou. Jednáš podle? Nečestně? Lžeš? Divíš se, že ti v třeba v rodině někdo lže? Nebo ti v práci oplácejí stejně? Podle? Závistivě, nečestně? Říká se, že jak chceš, aby lidé jednali s tebou, jednej Ty s nimi. Budeš jim vycházet vstříc láskou za nečestnosti? Je to na Tobě, můžeš to začít dělat jinak. Určitě se něco pohne k lepšímu. „Druhé je mu podobné: ‚Budeš milovat svého bližního jako sám sebe.'“ (Mt 22,39) Když král lže, nenávidí oponenty, neomlouvá se, jedná podle, jaký vzor dává poddaným? Když bude zachovávat právo a jednat čestně, poddaní to uvidí, budou si ho vážit a budou ho napodobovat.

René Jirout (Cvikov)

čtvrtek – 6. června Sd 10,1-10

Nepoučitelný Izrael se dále oddává modloslužbě

Izraelci se dále dopouštěli toho, co je zlé v Hospodinových očích. Sloužili baalům a aštoretám i bohům aramejským a bohům sidónským, též bohům moábským a bohům Amónovců i bohům Pelištejců. Hospodina opustili a nesloužili mu. (Sd 10,6)

Odpadnutí Izraele od Hospodina k modlám – to je téma, které se v knize Soudců opakuje několikrát. Dochází k němu obvykle nějakou dobu po smrti předešlého soudce. Už žijí v několika generacích v zaslíbené zemi, kterou Bůh slíbil praotcům - Abrahamovi, Izákovi, Jákobovi a daří se jim dobře.
Nepřipomínají si Boží slovo a nechávají se strhnout tím, co se dá uvidět očima – různé slavnosti, které pořádají okolní národy. Jsou tam poutavé obřady, krásně oblečení a nazdobení lidé. I toho boha není nutné si představovat, protože on je tam mezi nimi – krásně udělaný a obklopený mnoha dary od svých ctitelů. A tak jsou strháváni k těm věcem, které jim jejich Bůh zakázal a označil za ohavnost, k věcem, které ho popuzují. Občas se najde někdo, kdo jim připomene skutečnost, že jejich praotce si ten jediný opravdový a svrchovaný Bůh vybral, aby se jim dal poznat a uzavřel s nimi smlouvu, která se vztahuje také na ně. A také jak se ukazoval jejich předkům, vyvedl je z Egypta, sytil a chránil na poušti, jak jednal s neposlušností a modlářstvím jejich předků…
V naší době je modlářství velmi reálné a svůdné pokušení. Lid Nové smlouvy je varován před modlářstvím např. na konci 1. epištoly Janovy: Dítky, uchraňte se model! nebo ve Zjevení 22,15: Venku zůstanou ...modloslužebníci. Nemusí to být jen obrazy a sochy, ke kterým se i v našem prostředí někteří modlí. Jsou to různé věci a možnosti kolem nás. Když je něco z toho hodně důležité, když si myslím, že mě to zachrání, zabezpečí, naplní – není to modla?
S Izraelem to bývalo tak, že pro jejich modlářství je Bůh vydával trápení ze strany okolních národů. Najednou byli slabí a bezradní. Znova volali o pomoc ke svému Bohu. On jim připomněl jejich věrolomnost, ale poslal svou pomoc a vysvobodil je.
Také já prožívám podobnou věc, když se příliš k něčemu upnu a nechám si zastřít pohled víry. Když zjistím, že to, k čemu jsem se upnul, je spíš problém než radost, začnu se k Pánu modlit a prosit ho, aby napřímil mou cestu. Prožívám, jak slyší modlitby a vysvobozuje mě
z různých pastí. Ne, nejsme nad věcí, nedomnívejme se, že se nás už problémy s modlářstvím netýkají, ale Bůh je mocen vyvést i nás z našich selhání!

Jan Němec (Cvikov)

pátek - 7. června Sd 10,11-17

Prosba spojená s konkrétními činy

Izraelci Hospodinu odpověděli: „Zhřešili jsme. Nalož s námi, jak sám uznáš za vhodné, jenom nás ještě tentokrát vyprosti!“ Odstranili ze svého středu cizí bohy a sloužili Hospodinu. I ustrnul se nad bídou Izraele. (Sd 10,15-16)

Často ve svém okolí můžeme zaslechnout následující slova: „Prosil jsem Pána Boha o pomoc ze závislosti na cigaretách, alkoholu, pornografii, počítačových hrách atd., ale On mě nevyslyšel a nepomohl mi! Co to znamená? Znamená to, že jsem Pánu Bohu lhostejný? Má mě vůbec rád? Proč mi nechce pomoci? Svaté písmo nás ujišťuje o Jeho hluboké lásce k nám a o oběti Jeho vlastního Syna trpícího za nás! Je to dostatečný důkaz Jeho lásky? Jak to tedy s Jeho pomocí je? V našem biblickém textu můžeme vidět Izraelce, kteří také sloužili cizím bohům. Klaněli se jim a uctívali je. Opustili pravého Boha a vyměnili Jej za nepravé bohy (cigarety, alkohol, pornografii atd.), které je ve skutečnosti z jejich soužení nevysvobodí. Naopak je zotročí a následně zahubí! Jsem si jist, že Pán Bůh slyší naše modlitby i prosby a je připraven nám doopravdy pomoci. Dívá se do našeho srdce a čeká, zda se odvrátíme od svých hříchů v pokání a začneme mu stoprocentně důvěřovat. Tato důvěra však často vyžaduje konkrétní čin víry. Izraelci to pochopili, a tak odstranili ze svého středu cizí bohy. Jejich odstraněním dali jasně najevo, kdo je jejich Bůh a komu chtějí sloužit. A jaká byla odpověď od našeho Pána Boha? Zachránil je, neboť takový On ve skutečnosti je! Amen.

Dalibor Tichý (Cvikov)

sobota – 8. června Sd 11,12-33

Jiftách zmocněn duchem Hospodinovým jde do boje

Tu spočinul na Jiftáchovi duch Hospodinův a on táhl Gileádem a Manasesem do Mispy gileádské a z Mispy gileádské táhl proti Amónovcům. (Sd 11,29)

Tu na Jiftáchovi spočinul Duch Hospodiův. Táhl Gileádem a Manasesem, táhl i Mispou gileádskou a z Mispy gileádské táhl k synům Amónovým.
Kdo to byl tenhleten Jiftách? Ve verši 11,1 čteme, že to byl udatný hrdina. Ale z pohledu tehdejší izraelské společnosti nepřijatelný, měl škraloup na svém původu. Syn prostitutky. Jeho otec to nezvládl a narodil se Jiftách. Ale byl to udatný hrdina, na kterém spočinul Duch Hospodinův a ten si ho použil, aby byl jeho nástrojem soudu. Škraloup měl v očích lidí i Ježíš. Byl to pro ně syn tesařův a jako takový přece nemůže být Mesiášem.
Bůh si může použít kohokoliv s jakýmkoliv původem. I kdybys byl nechtěné dítě, nebo pro svůj původ neoblíbený v kolektivu, přesto je jeden, který si Tě může a chce použít. Jsi jedinečný s jedinečným úkolem, který nikdo jiný za Tebe neudělá. Jen se nech použít.

René Jirout (Cvikov)

neděle - 9. června Sd 12,1-7

Závist a zloba mezi izraelskými kmeny

I svolali se efrajimští muži a táhli k severu. Vyčítali Jiftáchovi: „Proč jsi táhl do boje proti Amónovcům a nezavolal jsi nás, abychom šli s tebou? Zapálíme ti dům nad hlavou!“
(Sd 12,1)

Vlastnost definovaná závistí, zlobou, žárlivostí, soupeřením je zavrženíhodná vlastnost, pro kterou měla hebrejština výraz „zlé oko“. Takové „zlé oko“ vidí sebemenší třísku na druhých, ale u sebe přehlíží i trám. „Zlé oko“ vede k malichernému zveličování nedůležitého! V příběhu Sd. kap.12 je heslem takového chování slovo „šibolet“, které ne všichni vyslovovali stejně. Nebylo snad důležité a podstatné to, že nepřátelé Izraele byli poraženi?! Podobně jako Jiftách pocítil na sobě toto „zlé oko některých“ i Pavel (Fp 1,15-18). Závist, ctižádost, soupeření namířené proti osobě apoštola se staly motivem úsilí některých o větší rozšíření známosti Krista! Apoštol se mohl cítit uražený, ale nakonec vítá i tyto snahy. Vždyť šíření evangelia je to, na čem mu záleží nejvíce! Říká: „i z toho se raduji a radovat budu, hlavně že se jakýmkoli způsobem hlásá Kristus!“ Tak jako může být oko vidící „černě“ či dokonce „rudě“, může být i „oko dobré“ (Fp 2.3)! „Nikdy se nedejte vést soupeřivostí či ješitností, ale raději žijte v pokoře, važte si druhých víc než sebe.“ Co když je ale konflikt neodvratný (jako v příběhu Jiftácha) a napomenutí s kázněním užitečné a potřebné? V takovém případě je vhodné posloužit, vždyť: „Každý ať si nehledí jen svých věcí, ale také druhých.“ (Fp 2,4)

Ján Katušťák (Cvikov)

pondělí – 10. června Sd 13,1-25

Boží příprava budoucího vysvobození Izraele

Hle, otěhotníš a porodíš syna, ale jeho hlavy se nesmí dotknout břitva; ten chlapec bude od mateřského života Boží zasvěcenec. On začne vysvobozovat Izraele z rukou Pelištejců. (Sd 13,5) 

Na základě čteného oddílu Písma se dozvídáme o zvláštním Božím působení v životě lidí. Izrael, který zná svého Boha, nekoná tak, jak má podle Božího slova konat. To má následky. Nikde nečteme, kdo se modlil za vysvobození, ale přesto Bůh vysvobození připravoval. Tato příprava trvala nějaký čas, tak to často bývá i dnes a my s tím míváme problém.
Narození Samsona je výjimečné. Je zajímavé, že posel neměl žádné zvláštní znamení, a i když se žena bála, tak v něm poznala Božího posla. Je vidět, že manželé spolu měli důvěrný vztah, protože manželka svého muže o všem informovala a nebrala ten rozhovor na lehkou váhu. Muž své ženě plně věřil, proto se modlil, aby i on byl informován.
Pán Bůh zvláštně vyslyšel modlitbu. Jde to znovu přes ženu, posel se přece mohl setkat přímo s mužem. Žena o té modlitbě musela vědět, spolu se asi často modlili, proto správně reagovala. Nebyla překvapená a zaskočená, když se posel znovu objevil. A proto spolu prožili setkání a spolu poznali při oběti, že to byl anděl. Takovéto společné zkušenosti manželů jsou pro manželství důležité. Vidíme, že Bůh připravuje řešení situace, i když se nikdo vytrvale nemodlí. U Boha také nikdo nemá protekci.

Daniel Hýsek (Broumov)

úterý – 11. června Sd 14,1-20

Samsonův záměr, který rodiče nemohli pochopit

Otec s matkou netušili, že je to od Hospodina, že hledá záminku proti Pelištejcům; toho času totiž vládli nad Izraelem Pelištejci. (Sd 14,4) 

Popsaná událost ze života Samsona je neobvyklá, dalo by se říct, že je na hraně únosnosti. Žádný, kdo nemá od Boha poznání a vhled, nemá šanci správně poznat a rozumět tomu, co se vlastně děje. Rodiče byli upřímní a věřící a po lidsku správně reagovali na synovo přání. Bůh ale měl svůj plán.
Zde poznáváme, jak je pravdivé úsloví „Když dva dělají totéž, není to totéž“. A ne vždy rozumíme tomu, co a jak Bůh koná. Nemyslím si, že Samson hrál nějaké divadlo zájmem o tu pelištejskou dívku. Ona se mu skutečně líbila a Bůh, který všechno ví, to dovolil. Je velmi zvláštní, že se rodiče podvolili synovi. To se většinou v té době nedělo.
Epizoda se lvem na cestě není jen odbočení a zpestření vyprávění, ale důležitá maličkost. Upozorňuje na to, že na té jakoby problémové cestě, kdy šli dojednat Samsonovu svatbu, byl s nimi Bůh. To víme přesně, protože Samson zabil lva v Božím zmocnění. A Bůh nezmocňuje nikoho na cestě k hříchu a také pro nic za nic, jen tak.
Už zde je vidět, že Samson, jakkoli měl sílu od Boha, tak vnitřně tak silný nebyl a nepoučil se. Obdaření lidé potřebují stále poslouchat Boha, jinak neobstojí jako Samson.

Daniel Hýsek (Broumov)

středa – 12. června Sd 15,1-20

Provazy jsou slabé na spoutání Boží moci 

Spoutali ho dvěma novými provazy a odvedli ho od skály. Když přišel do Lechí, Pelištejci ho přivítali válečným pokřikem. Tu se ho zmocnil duch Hospodinův a provazy na jeho pažích byly jako nitě, které sežehl oheň. Pouta mu na rukou povolila. Našel čerstvou oslí čelist, popadl ji do ruky a pobil jí tisíc mužů. (Sd 15,13b-15)

Přečtený oddíl nám ukazuje, jak se v té době žilo. Byla to tvrdá a krutá doba. Samson přichází ke své manželce, přináší jí dar a zjistí, že je vdána za někoho jiného. Přitom jejich svatební smlouva nebyla zrušena. To byla nespravedlnost a podvod. Samson se tvrdě pomstil. To musela být hrůza, když všude hořelo, a to při žních.
Tato pomsta citelně zasáhla hodně široké okolí. Zde můžeme vidět, jak je zlé, když člověk vezme pomstu do svých rukou. Samson té dívce určitě nechtěl ublížit. Pomsta vede k pomstě a to je vždycky zlé. Odpověď Pelištejců nenechala na sebe dlouho čekat. Za nespravedlnost a podvod smrt. Samson se jako manžel pomstil za smrt své ženy a připravil jim zdrcující porážku.
Tyto události nezůstaly bez povšimnutí vládnoucí moci. Mocenské struktury okamžitě řeší silou vzniklou situaci. Strach je dodnes silná zbraň na dosažení mocenských cílů. Není se co divit Judským, že své ohrožení řeší. Nic není bráno jako soukromá záležitost, ale vždy jde o součást širších souvislostí. Samson nechtěl ublížit vlastním, proto se s nimi shodne a nechá se dovést a odevzdat Pelištelcům. Tam v moci Boží slavně zvítězí a přinese své zemi pokoj na mnoho let. Bůh volajícím a potřebným pomáhá a vyslýchá modlitby. To platí i dnes. 

Daniel Hýsek (Broumov)

čtvrtek – 13. června Sd 16,1-18

I silák může být umořen řečmi

Když ho po celé dny obtěžovala svými řečmi a dotírala na něho, že z toho byl až k smrti unaven, otevřel jí své srdce dokořán a řekl jí. (Sd 16,16-17a)

Toto slovo nás upozorňuje, že i vynikající a Bohem zmocnění lidé, pokud nechodí Duchem, mohou sejít z cesty. Mě tu oslovuje skutečnost, že Samson už není žádný mladík, ale muž po dvaceti letech úřadu soudce. Má úžasné schopnosti, moudrost i zkušenosti, a přece to nestačí.
Není to napsáno v Bibli, ale myslím si, že Samson jako výrazná osobnost a výjimečný muž se mohl cítit hodně osamocen. Kdo si dovolil být na blízku tak mimořádné osobě? Po smrti rodičů se mohl cítit hodně osamělý a začal hledat vztahy na špatném místě.
Na celém příběhu o Samsonovi je zvláštní, že i když byl od narození zasvěcen Bohu jako nazirej, tak to nevylučovalo možnost svatby. Jinak by ji jeho rodiče na začátku nepřipustili. Od jeho dospělosti vidíme, že ve výběru žen byl Samson problémový a v podstatě žádný vztah se ženou dobře nezvládl.
Podle toho, jak se Samson projevoval, můžeme usuzovat, že tuto oblast nedal pod Boží vládu. A proto se dělo to, co je psáno. To se týká také nás.

Daniel Hýsek (Broumov)

pátek – 14. června Sd 16,19-25

Člověk nemusí hned poznat ztrátu Božího zmocnění

Křikla: „Samsone, jdou na tebe Pelištejci!“ Procitl ze spánku a pomyslil si: „Dostanu se z toho jako dosud vždycky a pouta setřesu“. Nevěděl, že Hospodin od něj odstoupil. (Sd 16,20)

Jména Samson a Dalila jsou známá i lidem mimo církev. Jejich hodnocení je hodně nejednotné. Už z podání Písma je jasné, že Dalila nebyla obyčejná žena. Pokud s ní měli kontakt vládnoucí muži říše, tak musela být na jejich úrovni. Je možné, že měla o Samsona zájem, protože byl skutečně výjimečný muž. O takové muže je zájem, ale často zištný.
Samson byl zamilovaný, ale ona byla vynikající stratég, uměla uchopit situaci správně do rukou, jak by dnes řekli lidé. Samson jako soudce se asi často dotazoval na Boží vůli, ale v této situaci to neudělal. Je chybou, když si myslíme, že právě „tuto“ situaci dnes zvládnu a Boha tím nebudu obtěžovat. Samson nepřemýšlel o tom, že Bůh s ním vždy nemusí být, pokud nekoná to, co si Bůh přeje. Ani s námi Bůh všude nejde a dovolí, abychom padli, pokud se neptáme na Jeho názor.
Je škoda, když si jako Samson neuvědomujeme, že reprezentujeme Boha a že svým rozhodováním ovlivňujeme, jak našeho Boha vidí lidé v našem okolí. Samsonův pád způsobil, že si Pelištejci znevážili Boha Izraele, a Samsonovi to přineslo osobní katastrofu.
Žádný věřící člověk není úplně soukromá osoba, protože patří Pánu Ježíši Kristu. To není fráze. Boží zmocnění není dáno k seberealizaci, ale k plnění Božího poslání. Platí: účel prostředky nesvětí. Nechat se unášet pocity nás přivede tam, kam Samsona.

Daniel Hýsek (Broumov)

sobota – 15. června Sd 16,26-31

Samsonova naléhavá prosba k Hospodinu

I volal Samson k Hospodinu a prosil:„Panovníku Hospodine, rozpomeň se na mne a dej mi prosím jen ještě tentokrát sílu, Bože, abych rázem mohl vykonat na Pelištejcích pomstu za svoje oči!“ (Sd 16,28)

Život soudce Samsona z pokolení Dan i dnes hovoří velmi silnou řečí. Měl úžasné přednosti: slavné zaslíbení při svém narození, věřící rodiče, kteří konali to, co měli. Měl úžasné zkušenosti s Bohem Izraele, dostal moudrost, aby mohl soudit národ podle Boží vůle. Přece to všechno nestačilo.
Žádný člověk není v Božích rukách loutka, ale osobnost ze svobodnou vůlí, a tu Bůh respektuje. To, co mne v poslední době oslovuje, je: že Bůh dovolí i zlá rozhodnutí. Protože žádné, ani zlé rozhodnutí člověka nezkříží Boží plány a On má na to, aby vše napravil a vyřešil dokonale. Pouze dotyčný jedinec ublíží sám sobě a také svému okolí.
Pokud člověk přijde k sobě a přizná svůj hřích, Bůh je připraven dát milost. To přesně prožil i Samson. To, jak se Samson modlí, je přesně modlitba člověka té doby. Věřící lidé se dnes takto nemodlí za pomstu. Ale Bůh vidí do srdce a zná celou situaci. Bůh vyslyšel Samsonovu modlitbu a poslední čin, který vykonal, přinesl Izraeli na mnoho let pokoj, protože zemřela elita nepřátelského národa a neměl kdo organizovat zlo proti Izraeli.
Je zajímavé, že bylo příbuzným dovoleno najít v ruinách Samsonovy ostatky a pochovat jej. Pro Pelištejce to musela být skutečně národní katastrofa. Bůh Izraele se dokázal, že je skutečným Bohem.

Daniel Hýsek (Broumov) 

neděle – 16. června Sd 17,1-13

Bez správného vedení jsou jen zmatky

V těch dnech neměli v Izraeli krále. Každý dělal, co uznal za správné. (Sd 17,6)

Čtený text je hodně rozporuplný a málokdy se na něj káže. Takto se žilo v době relativního klidu v zemi. Lidem se docela dařilo a můžeme vidět, kam to vede. Syn klidně okradl matku. Začal se bát, až když matka pronesla kletbu nad zlodějem. Oni věděli, co to znamená. Matka oznámila, že ukradený obnos je zasvěcen Bohu. To zní velmi dobře.
Syn kradené vrátil a matka z toho dala zhotovit stříbrný obraz-modlu pro domácí svatyni. A on potom zařídil, aby jeden z jeho synů dělal domácího kněze. Stále mají v ústech jméno Hospodina, a přitom vše dělají proti Božímu nařízení. Nakonec se mu podařilo najmout potulného levitu na domácí modloslužbu. Přitom je přesvědčen, že mu Bůh bude prokazovat dobro.
V té době byla v Sílo truhla smlouvy a za zhotovení modly bylo ukamenování. Jiné svatostánky byly zakázány. Toto slovo ukazuje, jak je člověk převrácený a zlo klidně vyhlašuje za dobré. Konat proti Bohu a čekat za to Boží požehnání je znak bláznovství. Normou přece není, co mě vyhovuje a co se mně líbí, ale co říká Boží slovo.
I ten levita byl mimo pravdu. Věděl, že jen v Sílo je správná služba Bohu. Ale on zde byl důležitý, zajištěný, měl vážnost okolí a to mu vyhovovalo. Znát pravdu a neposlouchat ji je velmi nebezpečné, i když se to hned nezdá. 

Daniel Hýsek (Broumov)

pondělí – 17. června 1Pa 3,1-4,10

Bůh splnil zvláštní prosbu Jaebese

Jaebes vzýval Boha Izraele takto: „Kéž bys mi dal požehnání a rozmnožil mé území! Kéž by tvá ruka byla se mnou a zbavila mě zlého, aby na mne nedolehlo trápení!“ A Bůh splnil, oč žádal. (1Pa 4,10)

V dlouhém pouhém výčtu jmen potomků Judových je věnována zvláštní pozornost tomuto muži jménem Jaebes. Když je v Bibli zapsáno, že mu matka dala toto jméno proto, že ho porodila s trápením (9), tak jistě její trápení přesahovalo to obvyklé trápení ženy při porodu. Nevíme, o co konkrétně šlo, ale jistě se o tom Jaebes dověděl, vždyť i jeho jméno to prozrazovalo. Možná se celé dětství a dospívání jeho myslí táhla připomínka trápení spolu s obavou, aby trápení nepostihlo také jeho život. 
Nejeden člověk je ve své mysli pronásledován představou nějakého negativního rodového zatížení, špatných genů, něčeho, co ho dostihne a čemu nemůže uniknout. Některé z těchto obav mohou být docela opodstatněné, opravdu geny hodně ovlivňují tělesnou i duševní stránku člověka. Co s těmito obavami udělal Jaebes? Mohl se jim poddat a již předem počítat s tím, že se trápení nevyhne. Udělal to však jinak. Svou obavu předložil jako prosbu Pánu Bohu. A nejen to, odvážil se i další prosby, aby mu Bůh požehnal rozšířením jeho území. Jaebes obávané trápení překonával již preventivně modlitbou.
Bůh jeho modlitbu nepovažoval za sobeckou a nepřijatelnou, vyslyšel ji a splnil mu to, oč ho žádal.
Milý bratře a sestro, možná máš nějaké dlouhodobé obavy ve svém životě. Mohou to být obavy z dědičné nemoci, špatných příběhů ve své rodině, obavy z bolestného stáří. Nebo prožíváš pocity méněcennosti, jako bys byl i pro Pána Boha málo důležitý. Nech se povzbudit odvážnou prosbou Jaebese o Boží požehnání, a to jak v oblasti tělesné, tak i duchovní. Ale především se nech povzbudit Boží odpovědí na jeho modlitbu: „A Bůh splnil, oč ho žádal.“

Milan Kern (Blansko) 

úterý - 18. června 1Pa 5,1-10

Pro nerozvážný hřích Rúben pozbyl své prvorozenství

Synové Rúbena, prvorozeného syna Izraelova; byl sice prvorozený, ale když poskvrnil lože svého otce, bylo jeho prvorozenství přeneseno na syny Josefa, syna Izraelova, takže zůstal bez zápisu prvorozenství do rodového seznamu. (1Pa 5,1)

Prvorozenství bylo ve starých kulturách velmi důležité, ale v Izraeli ještě mnohem více. Vždyť v prvorozeném byla hlavní linie pokračování rodu Abrahamova, a tím i zvláštních zaslíbení Božích daných Abrahamovi. Jákob, Abrahamův vnuk, dobře uvážil hodnotu prvorozenství; proto tak vehementně usiloval o jeho získání. Zneužil slabou chvíli svého prvorozeného bratra Ezaua a jeho prvorozenství chytře získal (Gn 25,29-34). Ezau si pozdě uvědomil závažnost svého činu a Bible říká: „Neměl už příležitost k nápravě; ačkoliv ji s pláčem hledal.“ (Žd 12,17) 
Rúben měl také slabou chvíli: neodolal pokušení, podlehl žádostivosti svého těla (Gn 35,22). Jeho čin se stal nenapravitelným, ztratil své prvorozenství. Získal ho Jozef, ačkoliv nebyl druhý v pořadí, ale až předposlední. Získal ho ne chytrostí jako jeho otec Jákob, ale svou statečností.
Jak snadno člověk jedním činem ztratí mnoho; pozdě je litovat, nerozvážný čin se již nedá napravit, následky se mohou táhnout celá léta, někdy i celoživotně. Manželská nevěra rozbije rodinu, nemoudrá investice nebo půjčka připraví o mnohaleté úspory, riskování na silnici nebo v horách připraví o zdraví, někdy i o život. Jistě, nezodpovědné zabřednutí do závažného hříchu může být upřímným pokáním dokonale odpuštěno, ale odpuštění ještě neznamená smazání všech následků hříchu, některé již zůstávají nenapravitelné. 

Milan Kern (Blansko)

středa – 19. června 1Pa 5,23-26

Bůh k vykonání svých soudů používá nevěřící

Avšak zpronevěřili se Bohu svých otců a smilnili s božstvy národů země, které Bůh před nimi vyhladil. Bůh Izraele tedy probudil ducha asyrského krále Púla, totiž ducha asýrského krále Tilgat-pilnesera; ten je dal přestěhovat . (1Pa 5,25-26)

Zpráva o jednom z pokolení Izraele začíná dobře, končí špatně. Obsadili dobré území, bylo jich mnoho (23), měli ve svých řadách skvělé náčelníky a bohatýry (24). Nezůstali však věrni Bohu Izraele, ale oddali se modloslužbě, kterou prováděli dřívější pohanští obyvatelé této země. Následovala totální porážka tohoto kmene a jejich přestěhování do jiné, cizí země. 
Dějinné události Izraele si nevěřící lidé vykládají po svém. Domnívají se, že Izrael využil někdejší slabosti egyptské říše a díky tomu mohl opustit Egypt. Díky rozdrobenosti obyvatel Kanaánu si je mohl podrobit a díky nevýrazným sousedním říším se mohl upevnit a sám se stát regionální mocností. Pak ovšem vznikly mocné říše na severu a východě, kterým musel zákonitě podlehnout. Taková je představa mnohých lidí o dějinných událostech.
Bible však uvádí jiné souvislosti dějinných událostí. Národ izraelský obsadil zemi, protože Bůh ve své lásce si vyvolil Izrael a naplnil svůj slib (Dt 7,8). Ale již na začátku, před obsazováním země, řekl Bůh národu varovné slovo: „Jestliže se však tvé srdce odvrátí a nebudeš poslouchat, ale dáš se svést a budeš se klanět jiným bohům a sloužit jim, oznamuji vám dnes, že úplně zaniknete.“ (Dt 30,17) 
Někdo si ale může položit otázku: Proč Bůh dovolil, aby byl Izrael trestán skrze národy, které na tom nebyly lépe, spíše hůře? Především v této události nejde o asyrského krále, jemu nebylo dáno vítězství proto, že by snad byl zbožnější než Izrael. Byl pouhým nástrojem Božího trestu a Bůh si často k vykonání svých trestů používá lidi. Ale je také otázka, kdo byl na tom lépe a kdo hůře po stránce duchovní – Izraelité, nebo Asyřané? Izraelité měli před Bohem velkou výsadu, ale i velkou zodpovědnost. Měli Boží zákon, pohané ho neměli. Jakub píše: „Kdo ví, co je činit dobré, a nečiní, má hřích.“ (Jk 4,17) 

Milan Kern (Blansko) 

čtvrtek – 20. června 2K 11,23-33

I v Božím díle se můžeš stát statečným hrdinou

… náčelníci otcovských rodů, tisíc sedm set šedesát statečných bohatýrů pro služebné dílo Božího domu. (1Pa 9,13)

Označení někoho jako statečného bohatýra nebo podle jiného překladu udatného hrdinu je obvyklé pro bojovníka, který se vyznamenal v boji; v zápasu nebo ve válce. Ale v tomto případě vůbec nešlo o boj se zbraní v ruce. Tito hrdinové měli odvahu opustit svá prosperující hospodářství v Babylonii a jít do nejisté budoucnosti ve zpustlé vlasti, do pobořeného města se zničeným chrámem. Věděli, že je čekají léta dřiny, ale přesto šli; v tom spočívalo jejich hrdinství. 
Příležitosti k podobnému hrdinství se nabízejí i dnes. Nemusí to být jen výjimečná a známá služba na poli misijním nebo sociálním. V uvedeném textu je zajímavý počet těchto bohatýrů – hrdinů. Bylo jich 1760. Hrdiny tedy nebylo jen pár výjimečných osobností, byl to široký zástup všech, kteří šli odhodlaně do práce, do těžkostí, protože poznali, že je tam volá Bůh. Nehleděli na své pohodlí a zajištěnost, ale šli odhodlaně do Božího díla. 
Kolik takových hrdinů je mezi námi! Někteří jsou misionáři, jiní kazatelé, jiní navštěvovatelé nemocných, jiní obětaví brigádníci, jiní pracují v dalších různých službách v církvi. Ovšem v duchovní službě hrdinství nespočívá ve velikosti služby, velikost je totiž dána Božím obdarováním. Na čem z naší strany záleží, je upřímnost, oddanost, obětavost, nezištnost. Právě pro takové vlastnosti se můžeme stát těmi hrdiny i ve zdánlivě malé službě, kterou konáme věrně, ze srdce, k Boží slávě. 

Milan Kern (Blansko)

pátek – 21. června 1S 11

Jabešané nezapomněli na svoji záchranu skrze Saule

Všichni z Jábeše v Gileádu uslyšeli o všem, co se Saulem provedli Pelištejci. Všichni válečníci se vypravili, odnesli mrtvé tělo Saulovo i mrtvá těla jeho synů, přinesli je do Jábeše a pochovali jejich kosti pod posvátným stromem v Jábeši. Poté se postili sedm dní. 
(1Pa 10,11-12)

Nevíme kolik let uplynulo od doby, kdy král Saul pohotovým a odvážným rozhodnutím vytáhl s Izraelci do svého prvního boje, aby zachránil Jabešany před hroznou pohromou, která jim hrozila od amónského krále a jeho vojska. Ať se pak událo v životě krále Saule cokoliv negativního, tento jeho odvážný čin zůstal trvale vryt do srdcí tehdy zachráněných Jabešanů. Nyní ležela mrtvá těla Saule a jeho synů na bojišti, vystavena zneuctění a napospas dravým ptákům a zvěři. To nemohli vděční Jabešané připustit. Nehleděli na námahu i riziko, vypravili se odvážně na místo a mrtvá těla donesli do svého města, kde je důstojně pohřbili.
Jak dokazujeme svoji vděčnost lidem, kteří nám nějak pomohli v našich potřebách a nouzi? Mohly to být peníze nebo jiná materiální pomoc, věnovaný čas, ale také povzbudivé slovo v pravý čas, které nás postavilo na nohy. Na prvním místě je vděčnost rodičům, kteří i přes své nedostatky přinesli oběti pohodlí, času i peněz. Umíme jim projevit vděčnost praktickou pomocí? Ale určitě v našem životě byli i další lidé, kteří nám nějak pomohli. Nejsou právě teď v situaci, kdybychom jim mohli projevit vděčnou lásku nějakou praktickou pomocí nebo třeba jen návštěvou či zatelefonováním?
Největší vděčností jsme však zavázáni Ježíši, který za nás zemřel na kříži. Nemůžeme mu projevit vděčnost tak, jak ji projevila Marie v Betanii pomazáním Ježíše drahocennou mastí; také mu nemůžeme projevit vděčnost tak, jak to udělal Josef z Arimatie důstojným pohřbením jeho těla . Ale můžeme svým každodenním životem a službou naplňovat výzvu apoštola Pavla: „... za všechny zemřel proto, aby ti, kteří jsou naživu, nežili už sami sobě, nýbrž tomu, kdo za ně zemřel i vstal.“ (2 K 5,15)

Milan Kern (Blansko) 

sobota - 22. června 1Pa 10,1-14

Zpronevěra Bohu není bez následků

Tak zemřel Saul pro svoji zpronevěru; zpronevěřil se Hospodinu, protože nedbal na Hospodinovo slovo. Dokonce se dotazoval věštího ducha. Hospodina se nedotazoval, proto jej Hospodin usmrtil a převedl království na Davida, syna Jišajova. (1Pa 10,13-14)

Příčinou Saulovy smrti nebyla prohraná bitva s nepřáteli, ale jeho zpronevěra Hospodinu. Bible jasně říká: „Proto jej Hospodin usmrtil.“ Boží soud nad králem Saulem však nebyl vynesen jen pro jeden jeho hřích. Hospodin mu dával od počátku jeho kralování milost a příležitosti ukázat se před Ním i před lidem izraelským jako dobrý král, který se radí s Hospodinem a předkládá před Něj všechno, co míní udělat. Hospodin k němu mluvil skrze proroka Samuele. Ten však viděl v Saulově jednání neposlušnost, žárlivost, nenávist, lži a pošetilé jednání. Saulova neposlušnost vyvrcholila v době, kdy díky Hospodinu poráží Amáleka, který škodil Izraeli na útěku z Egypta. Saul neposlechne Hospodinův příkaz pobít všechno (i veškerý brav, skot, osly, velbloudy) jako klaté. Saul a jeho lid ušetřili nejen nejlepší kusy bravu a skotu, ale Saul dokonce nechal naživu amáleckého krále Agaga. Vymlouval se, že vzal nejlepší kořist z klatého proto, aby měl co obětovat Hospodinu. Samuel nato králi odpověděl: „Líbí se Hospodinu zápalné obětní hody víc než poslouchat Hospodina? Poslouchat je lepší než obětní hod. Pozorně rozvažovat je víc než tuk beranů. Vzdor je jako hříšné věštění a svéhlavost jako kouzla a ctění domácích bůžků. Protože jsi zavrhl Hospodinovo slovo, i On zavrhl tebe jako krále.“ (1S 15,22-23) Hospodin promluvil k Samuelovi: „Lituji, že jsem ustanovil Saula králem, neboť se ode mne odvrátil a mými slovy se neřídí.“ (1S 15,10) Tak skončila Saulova zpronevěra. Ale co může toto slovo znamenat pro nás? Nejsme snad někdy neposlušní, svéhlaví a vzdorovití? Nelíbí se nám spíše nezávislost a vlastní rychlé řešení víc než čekání na Boží odpověď? Takové chození s Bohem není svobodné a nenese ovoce Ducha. V naší malé skupince sester jsme se nedávno nad tímto slovem zamýšlely. Je to silné slovo a je pro nás varováním i dnes. Uvědomily jsme si, že mnohé jsme vyrostly v trápení. Víme, že bychom měly být radostné, přemýšlet pokojně, být poslušné. Tváříme se tak, ale uvnitř mnohdy radost a Boží pokoj nemáme, nejsme svobodné, proto jednáme svévolně. Boží pokoj získáme jen v pokání a odpuštění. Osvobození je v intenzivních modlitbách. Na skupince jsme si řekly, že ve svých rodinách a manželstvích nebudeme jednat vzdorovitě a svéhlavě. Boží varování bereme vážně. 
Ve své Bibli jsem si tato slova podtrhla, abych si jich všimla, kdykoliv budu procházet těmito místy. Abych se zastavila a znovu na sebe nechala působit Boží slovo, abych si opět uvědomila varování našeho Pána a věděla, kam mne Pán Bůh chce vést. Věřím, že potom se mi mnohé věci ujasní a budu vědět, co ode mne Pán Bůh žádá. Tím nejlepším příkladem je nám Pán Ježíš Kristus: „Byl poslušný až do smrti, a to smrti na kříži.“ (Fp 2,8; J 13,1-17) 

Marie Horáčková (Blansko)

neděle - 23. června 1Pa 11,1-9

Boží slovo se po letech naplnilo

Pak přišli všichni izraelští starší ke králi do Chebrónu a David s nimi v Chebrónu uzavřel před Hospodinem smlouvu. I pomazali Davida za krále nad Izraelem podle Hospodinova slova skrze Samuela. (1Pa 11,3)

Zdálo se to být samozřejmé vyústění okolností. Král Saul padl a nastoupil David, který po dlouhá léta bojoval proti nepřátelům Izraele. Boží slovo se po letech naplnilo. Skutečně to trvalo mnoho let, než se stal David králem Izraele. Podíváme-li se do minulých let, do doby, kdy končila doba soudců, lid izraelský si přál mít krále, jak to viděli u ostatních národů kolem sebe. Bůh tehdy vyhověl přání lidu a povolal za krále Izraele Saula. Ten však zklamal pro svoji neposlušnost Bohu a také pro svou aroganci. Ztratil pokoru a byl Bohem zavržen. Pán Bůh pověřil proroka Samuele, aby vybral a pomazal nového krále, a to mladíčka Davida, který pásl stáda svého otce Jišaje. David šel do služby krále Saula. A zde začíná letité drama. Král Saul spěl postupně k záhubě a pokorný David, který ctil svého krále, musel zakoušet jeho nenávist, pronásledování a ústrky. David musel v té době hodně přemýšlet, jak se v tom všem vyznat. Ale protože si zachovával na rozdíl od Saula pokorné srdce, všechny boje a útrapy jej přiměly přimknout se celým srdcem k Bohu. David nebyl dokonalý člověk, měl svá selhání. Dokázal však v pokoře vyznat svoje hříchy a ptát se po Boží vůli. I v našich životech se může stát, že některým věcem a souvislostem nerozumíme. Jsou jakoby zastřeny. Nebo dokonce namířeny proti nám. Ale Pán Bůh počítá i s námi. Má s námi svoje plány a záleží na nás, zda budeme vzdorovat a žít jen podle své vůle, nebo se necháme přetvářet naším Pánem.

Vojtěch Horáček (Blansko) 
 
pondělí – 24. června 1Pa 12,1–19

Pokrevní příbuzenstvo v duchovním boji není rozhodující

Tito přišli do Siklagu za Davidem, když se ještě skrýval před Saulem, synem Kíšovým; byli mezi hrdiny, kteří pomáhali v boji; byli ozbrojeni lukem a uměli používat pravou i levou ruku na vrhání kamenů i střílení šípů z luku; byli ze Saulových bratrů, z Benjamína. 
(1Pa 12,1–2; ČSP)

Ve 22. kapitole První Samuelovy čteme, že se k Davidovi utekli všichni jeho bratři a celý dům jeho otce. V této (dvanácté) kapitole máme výčet více než 40 mužů, ale není mezi nimi jmenován žádný z bratrů a v předcházející kapitole jsem napočítal jen tři jeho synovce. David se neřídil pravidlem jako mnozí po něm až do dnešní doby, že by přední a vážená místa dal své rodině a svým příbuzným. Pro něj bylo nejdůležitější, jaké měl kdo dary, jak byl užitečný pro „království“. A takto je to i s nebeským královstvím. Není důležité, z jaké pocházíš rodiny, jaké máš předky. Důležité je to, jestli miluješ Ježíše, jestli jsi nové stvoření v Ježíši Kristu, jestli mu chceš sloužit a sloužíš. Možná se cítíš jako naprosto nevhodný a neužitečný pro službu v jeho království, ale to je ta nejlepší kvalifikace pro Kristova služebníka.
A tobě, milý bratře či sestro, který si zakládáš na tom, kdo byl tvůj tatínek a co vše v církvi udělala tvoje rodina, a proto se možná domníváš, že ti sbor patří a že bys měl mít rozhodující nebo alespoň důležitější slovo, chci říci, že církev (ani sbor) není tvoje, ale Kristova!
Kdosi napsal: „Církev uskutečňuje svou jednotu, jen když si uvědomí, že tu není proto, aby propagovala názor skupiny lidí, ale aby zajistila domov, v němž bude přebývat Duch Kristův a kde se v tomto Duchu budou setkávat všichni, kteří milují Krista.“

Jiří Šimek (Brniště)

úterý – 25. června 1Pa 12,20–41

Slavnost potřebuje také ochotné služebníky a dárce

Pobyli tam s Davidem tři dny. Jedli a pili, co jim jejich bratří připravili. A jejich sousedé až od Isachara, Zabulóna a Neftalího přiváželi na oslech, velbloudech, na mezcích i dobytčatech chléb, mouku, pletence sušených fíků, sušené hrozny, víno a olej a přiváděli množství skotu a bravu, neboť v Izraeli zavládla radost. (1Pa 12,40–41)

Nastal čas, kdy udatní bojovníci se svými ozbrojenými oddíly přišli za Davidem do Chebrónu, aby podle Božího rozhodnutí ustanovili Davida králem nad celým Izraelem. To je důvod k radosti a oslavě. Tři dny jedli a pili. Nečteme zde, že by někdo dal rozkaz nějakým služebníkům, že mají pohostit to množství bojovníků, ale hned tu byli ochotní bratři, kteří připravovali jídlo, a ochotní dárci - sousedé, kteří přiváželi spoustu masa a jiných pokrmů na tuto oslavu. Proč? Neboť v Izraeli zavládla radost.
I my, kteří jsme poznali Ježíše a uvěřili mu, máme důvod ke stálé radosti, protože naším králem a pánem je Ježíš Kristus. Svoji radost ze spasení můžeme projevit různými způsoby. Třeba jako to projevili Izraelci, když se David stal králem. Buďme radostní a laskaví k sobě navzájem. „Každý ať má na mysli to, co slouží druhým, ne jen jemu“ (F 2,4). Když se scházíme k bohoslužbám a různým slavnostem k oslavě našeho Pána, jsme ochotnými a radostnými dárci a pomocníky? Ať už jde o občerstvení, úklid, peněžní dary nebo další služby? V Bibli máme zaslíbení, že „radostného dárce miluje Bůh“ (2K 9,7).

Růžena Kucová (Brniště)

středa – 26. června 1Pa 13,1–6

Ne umíněnost, ale ochota radit se

David se radil s veliteli nad tisíci a nad sty, s každým vojevůdcem. (1Pa 13,1)

Příklady táhnou. Krátké, ale výstižné heslo, které je stále pravdivé. V blízkosti velkých lidí, kteří stojí v popředí, často přebíráme jejich postoje a způsoby chování, ať už to jsou starší sourozenci, rodiče, prarodiče, učitelé, starší ve sboru, nebo politici či zaměstnavatelé. Žel toto platí jak pro pozitivní, tak pro negativní vzory, a tak pozor na špatné příklady.
V příběhu se nám David, kdy se již jako pomazaný král nad Izraelem rozhoduje o velmi důležité věci, o přenesení schrány smlouvy, představuje jako moudrý král. Již toho v životě hodně zakusil. Zažil, že za ním Hospodin mnohokrát stál. Nyní se nachází v situaci, kdy má za sebou ohromné vojsko (přes 340 tisíc vojáků a vojevůdců), všechen Izrael stojí po jeho boku, aby ho jednomyslně ustanovil králem. Všechnu moc má v rukou, nemusí se už nikoho na nic ptát, když za ním všichni stojí a mají ho rádi. On je ten, který teď může o všem rozhodovat a na nic se nikoho neptat, na nic se neohlížet.
To jak se zachoval, je názorným příkladem rozhodování v důležitých věcech, které se týkají všech – celého společenství, národa. Sám David přiznává, že za dnů Saulových Izrael nevyhledával schránu smlouvy. A to i přesto, že Mojžíš přinesl jasné slovo od Hospodina: „Ať mi udělají svatyni a já budu bydlet uprostřed nich.“ (Ex 25,8) Teď, když se rozhoduje, zda schránu opět přinést mezi Izraelce, nechce o tom rozhodnout David sám. Jde a radí se s veliteli, vojevůdci, a pak předstupuje před celé shromáždění Izraele se slovy „pokládáte-li to za vhodné a za pokyn od Hospodina… přeneseme k nám schránu našeho Boha“ (1Pa 13,2). Celé shromáždění s tím souhlasí, všechen lid ten návrh pokládá za správný.
Jak je to s námi při rozhodování, stojíme-li ve vedoucích pozicích v rodinách, ve sborech? Jednáme jako David? Nebuďme umínění a nemysleme si, že jen nám Bůh vnukl ten správný názor či postoj. Nechme se táhnout správnými příklady, jako byl David.
„Plány selžou bez společné porady, kdežto při množství rádců se uskuteční.“ (Př 15,22)

Lukáš Kuc (Brniště)

čtvrtek – 27. června 1Pa 13,7–14

Boží zásah vypůsobil bázeň

V onen den pojala Davida bázeň před Bohem. Řekl: „Jak bych mohl vnést Boží schránu až k sobě?“ (1Pa 13,12)

Příběh z 1Pa 13,7–14 je jedním z těch příběhů, při jejichž čtení máme hlavu plnou otazníků. Proč? Co udělal Uza špatného? Vždyť chtěl jen zachránit schránu? Není Bůh přece jen příliš krutý? Vždyť je to nespravedlivé!?!
Pokud ale budeme číst tento příběh v kontextu Starého zákona, zjistíme, že se hodně věcí stalo špatně. David měl dobrou myšlenku. Stal se králem nad celým Izraelem a chtěl, aby se Izrael vrátil k uctívání Boha Hospodina. Symbolem Boží přítomnosti uprostřed Izraelců byla truhla smlouvy, která ale v té době byla v domě Abínádabově, kam se dostala poté, co ji vrátili Pelištějci, protože jim přinesla jen problémy a prokletí. David měl touhu dostat tuto truhlu do Jeruzaléma. Poradil se o tom s veliteli a vojevůdci, ale ne s Bohem. Neptal se na Boží vůli, na pokyny… Tak se nemůžeme divit, že k přepravě schrány zvolil postup, který on považoval za správný, ale byl v rozporu s příkazy – schrána měla být nesena, a to lévijci (Ex 25,14; Dt 10,8). David však nechal truhlu naložit na vůz, který řídili Abínádabovi synové Uza a Achjó. David měl dobrý úmysl, ale zvolil špatné prostředky. Nebyl poslušný Božích přikázání. A tak se stalo, že Uza ve snaze zabránit pádu schrány z vozu se jí dotkl, a to se mu stalo osudným. Nikdo kromě lévijců se nesměl schrány úmluvy dotknout (Nu 4,15).
David se v prvním okamžiku rozzlobil na Boha. I jemu to přišlo nespravedlivé. Ale ve 12. verši je napsáno, že ho pojala bázeň před Bohem. Uvědomil si své selhání i svou pýchu. Chtěl udělat něco dobrého, ale ne pro Boha, ale sám pro sebe a pro Izrael. Snažil se dělat dobré věci bez Boha, a doplatil na to svým životem jiný člověk. Bůh zastavil Davida v jeho svévolném jednání. Byla to tvrdá lekce, ale potřebná. I my někdy procházíme v životě lekcemi, které se nám zdají nespravedlivé, a ptáme se proč. Ale právě to jsou okamžiky, kdy můžeme uvidět Boží velikost, spravedlnost a svatost, když si přiznáme svou nedokonalost, pýchu a neposlušnost. I nás pak naplní Boží jednání bázní.

Martina Matysová (Brniště)

pátek – 28. června 1Pa 14,8–17

David v bojích očekává Boží radu a pomoc

David se doptával Boha: „Mám proti Pelištejcům vytáhnout? Vydáš mi je do rukou?“ Hospodin mu odpověděl: „Vytáhni, vydám ti je do rukou!“ Vystoupili tedy do Baal-perasímu a tam je David pobil. David prohlásil: „Bůh jako prudké vody prolomil mým prostřednictvím řady mých nepřátel.“ Proto pojmenovali to místo Baal-perasím (to je Pán průlomu). (1Pa 14,10–11)

David byl pomazán za krále nad Izraelem a měl jistotu, že Hospodin jej v této roli potvrdil. Žehnal mu a vedl jeho kroky. Jeruzalém se stal sídelním městem sjednocené říše. Čteme, že když se Pelištejci dozvěděli, že David je novým králem, vytáhli bojovat proti němu. A David vytáhl proti nim. Co ale udělal ještě předtím, než vstoupil do boje? Obrátil se k Hospodinu v modlitbě a ptal se Boha, jestli má s Pelištejci bojovat, zda mu je Hospodin vydá do rukou. Uvědomoval si, že bez Boží pomoci a požehnání může tuto bitvu prohrát. A Hospodin mu odpovídá ujištěním, že může vytáhnout a Pelištejce mu vydá. Před druhým střetem se znovu dotazuje Hospodina, a dostává příkaz je obejít a napadnout z jiné strany. I podruhé David vítězí a stává se proslulým.
Na tomto příběhu vidíme, jak máme jednat i my. Nespoléhat se na své vlastní schopnosti, rozum, moudrost, ale obracet se v jakékoliv situaci nejprve k Bohu a prosit o pomoc, radu, Boží zásah do naší situace. Bůh nám dal dar modlitby a touží po rozhovoru s námi. Chce být oslaven v našich životech a být našim Pánem a Králem. On je tím nejlepším rádcem a pomocí. Dalším prvkem je poslušnost. Když Hospodin Davidovi odpovídá, co a jak má udělat, David to splní. Je poslušným služebníkem plným bázně před Hospodinem. Ví, že Hospodin je mocný, a spoléhá se na jeho slovo. Jak je to s námi? Obracíme se také nejprve k Bohu? Očekáváme jeho radu nebo pomoc? A když nám Bůh něco říká nebo přikazuje, řídíme se tím a plníme Boží vůli jako jeho služebníci?
„U mne je rada i pohotová pomoc, jsem rozumnost, u mne je bohatýrská síla.“ (Př 8,14)

Jiří Jíra (Brniště)

sobota – 29. června 1Pa 15,1–15

Poučení z vlastních chyb

Nařídil jim: „Vy jste představitelé lévijských rodů. Posvěťte se spolu se svými bratry. Vynesete schránu Hospodina, Boha Izraele, na místo, které jsem pro ni připravil. Že jste při tom ponejprv nebyli, Hospodin, náš Bůh, se prudce na nás obořil, protože jsme se ho nedotázali podle řádu.“ (1Pa 15,12–13)

A je to tu zas. Král David chce opět stěhovat truhlu úmluvy, Boží schránu. Jsou to jen dvě kapitoly nazpět, kdy jsme četli o podobné jeho snaze. Ale dopadlo to špatně. Zemřel člověk, protože David zvolil špatné prostředky. Dělal vše tak, jak si myslel, že to bude dobré, ale ono to nebylo dobré v Božích očích. Když si uvědomil svůj hřích, svou nehodnost, nechal truhlu v domě Obéd-edóma Gatského.
Uběhly tři měsíce. David vystavěl domy a připravil místo pro truhlu a postavil pro ni stan. Pak přišel ten den D. Nové stěhování. Tentokrát už přesně podle Božích nařízení ze zákona Mojžíšova. Truhlu ponesou na ramenou na sochorech lévijci. David se nechal poučit ze svého selhání. Nezahořkl na Boha, že „neposvětil“ jeho dobré úmysly. Nepokusil se to udělat zase nějak podle svého, ale přesně poslechl přikázání. A Bůh to požehnal. David z toho všeho vyšel mnohem bohatší. Bohatší o hořkou zkušenost, ale nechal se jí poučit do dalších dní a let svého života.
Jak často se do něčeho pouštíme s těmi nejlepšími úmysly, a pak jsme naštvaní, když to nevyjde, nedopadne, lidé to neocení nebo ani nevidí to, že jsem to myslel/a dobře. Ale někdy dobré úmysly nejsou všechno. Je důležité umět si to přiznat a poučit se z toho jako David. Bohužel, často si jdeme dál po svém, se svými dobrými úmysly, a nechceme se nechat poučit. Vždyť já jsem to myslel/a dobře! Ale to nám pak brání v duchovním i osobním růstu, abychom mohli být jako David – podle Božího srdce, abychom mohli být jako Kristus.

Martina Matysová (Brniště)

neděle – 30. června 1Pa 15,16–29

Spontánní radost, kterou ne každý pochopí 

Když schrána Hospodinovy smlouvy vstupovala do Města Davidova, Míkal, dcera Saulova, se právě dívala z okna. Viděla krále Davida, jak poskakuje a křepčí, a v srdci jím pohrdla. (1Pa 15,29)

David poté, co se stal Jeruzalém sídelním městem, do něj přenesl schránu Hospodinovy smlouvy. Bylo to za zvuku polnic, pozounů, cimbálů a dalších nástrojů, na které hráli ustanovení lévijci. Představuji si, jak moc musel být průvod hlasitý a patrně vzbuzoval rozruch. David nebyl oblečen do královských šatů, ale měl na sobě pouze spodní oblek pod královské roucho - lněný efód. Tím dal najevo, že odložil pro tento moment svou královskou důstojnost a vlastně i strach z lidí, z toho, že se ztrapní. Byl ochoten vypadat jako blázen i ve vlastních očích. Ale právě díky tomu mohl tancovat před Bohem ze vší síly a v plné svobodě Boha chválit.
Naproti tomu Míkal, Saulova dcera a Davidova manželka, vidí svého muže v jiném světle. Její smýšlení je tělesné (zatímco Davidovo je duchovní). Míkal má postoj zakládající si na vlastní reputaci, vzhledu, společenském dekoru. Je pyšná na své postavení. Chce mocného a vznešeného manžela, ale místo toho vidí křepčícího „obyčejného“ člověka. Ano, Davidovo chování v tu chvíli neodpovídalo královské etiketě, ale Bůh nehledí na etiketu. Chce mít s člověkem co nejužší vztah a chce se mu dát poznat.
Toto slovo je o svobodě při chvále a uctívání Boha. Jako vedoucí chval v našem sboru si uvědomuji, že to není vždy jednoduché. Máme svobodu jako David, nebo jsme spoutáni etiketou? Jsou chvíle, kdy vedeni Duchem svatým toužíme třeba tančit, ale bojíme se to udělat kvůli tomu, co by na to řekli lidé kolem nás.
Bůh učinil Míkal za její postoj neplodnou (2S 6,23). Uvědomuji si, že i my můžeme svým postojem a nesvobodou v této oblasti zamezit tomu, aby Duch svatý mohl jednat v našich životech, ve sborech. Nebojme se tedy odložit svou důstojnost a nechat se Bohem vést do jeho přítomnosti.

Jiří Jíra (Brniště)

pondělí – 1. července 1Pa 16,1-22

Svědectví o Božích skutcích je povzbuzením pro hledající

Vzdávejte chválu Hospodinu, vzývejte jeho jméno, oznamujte mezi národy jeho činy.
Zpívejte mu, opěvujte jej, přemýšlejte o všech jeho obdivuhodných činech. Chlubte se jeho svatým jménem, ať se raduje srdce těch, kdo hledají Hospodina. (1Pa 16,8– 10; ČSP) 

V předcházejících kapitolách této knihy čteme, že Hospodin ustanovil Davida králem nad celým Izraelem. Když se pak Izrael sešel ke králi, David před ním uzavírá Smlouvu s Hospodinem. David se dotazoval Hospodina na jeho cesty, a On mu je dával poznat. Když král David a celá pospolitost následovala svého Boha, svého Stvořitele, žehnal jim a porážel všechny jejich nepřátele. David nařídil, aby byly dodržovány Boží zákony vydané skrze Mojžíše celému Izraeli.
Všichni tak obrátili své cesty k Hospodinu, svému Bohu. Jak jsme na tom my dnes? Jsme horliví, jako byl král David? Máme podobnou zkušenost se svým Zachráncem? Jestliže ne, tak se cele svěřme do Božích rukou. On je připraven nás přijmout do své otevřené náruče. Když svou hříšnost, slabost, nemoc a neschopnost položíme pod kříž našeho Spasitele, Pána Ježíše Krista, On je připravený požehnat a zmocnit nás, abychom vedli život, který by svědčil o našem vztahu s Bohem a byl svědectvím a povzbuzením pro hledající lidi kolem nás. Král David činil to, co mu Hospodin přikázal, a Bůh žehnal jemu i všemu izraelskému lidu. A co my? Chceme, aby Bůh skrze svého Ducha svatého žehnal také nám? Celé naší Bratrské jednotě baptistů?
Nezapomeňme nikdy na to, co stálo Boha naše spasení. Chvalme jej za to za všech okolností a zůstaňme věrnými svědky našeho Vykupitele Pána Ježíše Krista.

Štěpán Hrůza (Žatec)

úterý - 2. července 1Pa 16,23-43

Svědectví o Božích skutcích je pro všechny národy

Zpívej Hospodinu, celá země! Zvěstujte den ze dne jeho spásu, vypravujte mezi pronárody o jeho slávě, mezi všemi národy o jeho divech. (1Pa 16,23-24)

Mám doma Bibli, hodně Biblí, různé překlady. Množství Biblí by mi bylo k ničemu, kdybych z veliké Boží milosti čteným slovům neuvěřila. Čtu v nich svědectví o Bohu od lidí, kteří tato svědectví pod vedením Ducha svatého sepsali. 
Uvedený text z 1.Paralipomenon napsaný králem Davidem je jeho svědectvím. David měl zkušenosti s Božím trestem, láskou i odpuštěním. Vydával svědectví, co s Bohem prožil a co to pro něj znamená. 
Apoštol Pavel byl ve vězení pro své svědectví o Bohu, o Ježíši Kristu. Právě z vězení píše Timoteovi, aby se nestyděl svědectví vydávat a že k takovému svědectví bude mít sílu od Boha (2Tm 1,8). Svědkem Pána Ježíše může být jen ten, kdo s ním má osobní vztah, kdo sám prožil vděčnost a radost z odpuštěných hříchů. Každý křesťan je povolaný k osobnímu svědectví životem a slovem. 
TÁK... možná, že si řeknete: „Je to všechno pravda a je to dobře napsané.“ Ale co já i ty dnes uděláme s přečteným oddílem? Kterému pronárodu budu říkat o Hospodinových divech? O velikém divu záchrany a odpuštění, o nabízeném spasení a lásce? 
„Pane Ježíši, pošli mi dneska do cesty někoho, pro koho bych mohla být užitečná nějakým skutkem lásky a kdo by potřeboval právě ode mě slyšet, že ho máš rád. Dej, ať mám otevřené oči a srdce. A dej mi k tomu odvahu. Amen.“

Jiřina Vimpelová (Žatec)

středa - 3. července 1Pa 17,1-15

Dobrý Davidův úmysl, ale Bůh měl jiný plán

Ale té noci se stalo Boží slovo k Nátanovi: „Jdi a řekni mému služebníku Davidovi: Toto praví Hospodin: Ty mi nebudeš budovat dům, v němž bych sídlil.“ (1Pa 17,3-4)

Jak moc se chceme pochlubit, že jsme udělali něco dobrého, chvályhodného. Chceme mít ze sebe dobrý pocit. Ve své pýše si mylně namlouváme, že naši iniciativu Bůh ocení. Mnohem těžší je poslouchat, dělat jen to, co od nás Bůh žádá.
David měl v plánu postavit dům Hospodinu, ale neptal se na Jeho vůli. Hospodin rozhodl, že stavět chrám bude až Davidův syn Šalomoun. Když zamýšlíme něco udělat, poraďme se nejprve s Pánem. Máme chodit v Jím připravených skutcích. Být v pozici sluhy, aby nic z toho, co vykonám, nepřineslo chválu mně, ale tomu, kdo mi to přikázal udělat. Sláva patří jedině Bohu. My všichni jsme neužiteční služebníci a učinili jsme jen to, co jsme byli povinni učinit (L 17,10). Tímto výrokem nás Pán Ježíš chrání od pýchy, povyšování se nad jiné, od záslužnictví a od touhy vyniknout. Láska k Bohu se projevuje především podřízeností, a nikoli dary, iniciativou, vynalézavostí. Bůh má plány (úmysly), které daleko přesahují naše úmysly a myšlenky, a spíše se mu zalíbíme, když Ho budeme obdivovat a poslouchat Ho, než když Ho budeme chtít „ohromit“ svou investicí. Díky Bohu Jeho vedení zahrnuje i to, že nám ukazuje, jak Mu můžeme sloužit v našem osobním vztahu s Ním, v našich vztazích s lidmi i v církvi. David je nám krásným příkladem poslušnosti. Následující verše zítřejšího textu dokládají, jaký nádherný osobní vztah měl David se svým Bohem. Nikoli pro své zásluhy, ale jen z Boží milosti a proto, že Mu byl srdcem plně oddaný.

Andrea Balážová (Žatec)

čtvrtek - 4. července 1Pa 17,16-27

Také tě udivuje dobrodiní, které Ti Bůh prokazuje?

Král David pak vešel, usedl před Hospodinem a řekl: „Co jsem, Hospodine Bože, a co je můj dům, že jsi mě přivedl až sem?“ (1Pa 17,16)

Dobrodiní je právní princip, který se také uplatňuje v trestním řízení při rozhodování o opravných prostředcích. V českém trestním řádu je obsaženo „dobrodiní“ v několika paragrafech. Používá se většinou v těch případech, kdy soud napravuje chybu způsobenou svým špatným rozhodnutím (Wikipedie). Neměla jsem možnost získat informaci o tom, kolik „dobrodiní“ prokázaly české soudy v loňském roce.
Boží dobrodiní je odpouštění nepravostí, uzdravení z nemocí, vykoupení života ze zkázy, sycení dobrem po celý život, obnovení mládí, zjednávání spravedlnosti a práva utlačovaným, nenakládání s námi podle našich hříchů, slitování, shovívavost, milost a milosrdenství (Ž 103). V tomto případě jsem získala zaručené a ověřené informace. Boží dobrodiní je stálé, trvalé a neměnné. Každý den se o tom přesvědčuji ve svém osobním životě. Co by se mnou (s vámi) bylo bez Božího dobrodiní?
A co já a dobrodiní = dobročinnost. Umím činit dobře druhým, a tím ukazovat na toho největšího Dobrodince? Je mnoho organizací, které pomáhají nezištně potřebným lidem. Možná, že se i aktivně finančně připojíme, třeba i dárcovskou sms. Myslím si, že prokázat vyšší stupeň dobrodiní je mít osobní kontakt s potřebným, kdy nejen mohu pomoci, ale i povědět o Božím dobrodiní.
Modleme se za příležitost k činění dobra, vždyť máme co vracet.

Jiřina Vimpelová (Žatec)

pátek – 5. července 1Pa 18,1-17

Spravedlnost pro všechny

David kraloval nad celým Izraelem a prosazoval právo a spravedlnost pro všechen svůj lid. (1Pa 18,14)

Celá 18. kapitola nám líčí, jak král David vyhrával války, jak všechny nepřátele pobil a vzal si jejich bohatství. Mnoho z okolních nepřátelských národů bylo převedeno pod jeho vládu, jak to Bůh původně zamýšlel.
Až doposud byl Izrael držen svým hříchem a neposlušností v poddanosti nepřátelům, které měl porazit. Nyní pohanské národy přiznaly nadřazenost a moc králů Davidovi a vzdaly mu hold. Pelištějci, Moábci, Amorejci, Edomci, všichni byli poraženi, protože Hospodin Davidovi pomáhal a byl s ním, kamkoliv šel.
Davidovi nepřátelé pociťovali hněv, ale jeho lid se těšil z jeho spravedlnosti a práva. David nebyl pouze dobrý vojevůdce, nýbrž také schopný vládce. 
Častokrát se hněváme i my věřící, že nám je ubližováno, a jsme dotčeni, když nám někdo ublíží, a není potrestán. Vyžadujeme spravedlnost od druhých, a co my? Jsme spravedliví?
Pan Ježíš ve svém slově - v Bibli - nás tomu učí a vybízí, abychom byli spravedliví, aby naše chování nasvědčovalo tomu, že patříme Pánu, aby skrze naši spravedlnost mohli lidé přijít k Pánu Ježíši.
I když žijeme ve světě, o kterém říkáme, že v něm není spravedlnost, ale samé podvody, máme si brát příklad z krále Davida, který kraloval nad celým Izraelem a prosazoval právo a spravedlnost pro všechen lid. Máme žít tak, aby lidé na nás viděli spravedlnost i v dnešní době. 
„Vždyť jim mohu dosvědčit, že jsou plni horlivosti pro Boha, jenže bez pravého poznaní. Nevědí, že spravedlnost je od Boha, a chtějí uplatnit svou vlastní; proto se spravedlnosti Boži nepodřídili. Vždyť Kristus je konec zákona, aby spravedlnosti došel každý, kdo věří. (Ř 10,2-3)
„Srdcem věříme k spravedlnosti a ústy vyznáváme k spasení, neboť Písmo praví: Kdo v něho věří, nebude zahanben“. (Ř 10,10-11) Amen.

Alois Eliáš (Žatec)

sobota - 6. července 1Pa 21,1-14

Králova umíněnost s tragickými důsledky

David poručil Joábovi a předákům lidu: „Jděte, spočítejte Izraele od Beer-šeby až k Danu a podejte mi zprávu, chci znát jejich počet“. Byla to zlá věc i v očích Božích, proto Bůh Izraele ranil. (1Pa 21,2 a 7) 
 
Dávid má za sebou viacero veľkých víťazstiev nad nepriateľmi. Naposledy porazil Filištíncov, a to na ich strane bojovali silní mužovia – obri. Zrejme takto narástlo Dávidove sebavedomie a satan to hneď aj využil. Chvíľu sa nebojovalo, bol pokoj, a Boží ľud stratil ostražitosť. Vtedy povstal satan proti Izraelu a podnietil kráľa Dávida, aby urobil sčítanie ľudu. Dávidov zámer bol zistiť, koľko má vo svojom ľude boja schopných mužov. Tak bude vedieť, či si môže dovoliť viesť vojny s okolitými národmi. A to vlastne znamenalo, že sa začal viac spoliehať na svoju mocnú armádu, ako na Hospodina, ktorý sa pri ňom toľko krát dokázal ako veľký a mocný Boh. Joáb – verný Dávidov služobník – protestuje, Dávidov zámer sa mu nepáči. Vníma to ako neposlušnosť až neveru voči Pánu Bohu. Ale Dávid trvá na svojom. Božie slovo hodnotí tento Dávidov čin ako jeho zlyhanie. Podľahol pokušeniu satana. 
Dajme si veľký pozor na to, aby sme sa neuspokojili s tým, že sme Božími deťmi, a aby sa nedvihlo naše sebavedomie a neprestali sme byť ostražitými. Božie slovo nás skrze apoštola Petra varuje: „Buďte striezliví, bdejte! Váš protivník diabol obchádza ako revúci lev, hľadajúc, koho by zožral, zoprite sa mu, pevní vo viere...“ 1Pt 5,8 Apoštol Peter vedel, o čom hovorí. On sám podľahol pokušeniu satana – tri krát zaprel svojho Pána. Aj dnes budeš vystavený rôznym pokušeniam zo strany satana – pros Pána, aby ti dal silu a múdrosť, aby si z týchto pokušení vyšiel víťazne a aby nezničili, nepodlomili tvoju vieru.

Stanislav Baláž (Žatec)

neděle – 7. července 1Pa 21,15-30

David přijímá osobní zodpovědnost za hřích

David volal k Bohu: „Což jsem sčítání lidu nenařídil já sám? Já sám jsem zhřešil, já sám jsem se dopustil takového zla! Co však učinily tyto ovce? Hospodine, můj Bože, buď tedy tvá ruka proti mně a proti domu mého otce, jen ať ta pohroma nestíhá tvůj lid! (1Pa, 21,17)

Král David je pro mě (a pevně věřím, že i pro vás) velkým vzorem. Ne nadarmo je mu připisován nádherný titul, totiž „muž podle Božího srdce“ (viz 1S 13,14). Není pochyb o tom, že David byl jedinečný Boží muž, stále byl ale „jen“ člověkem a v Písmu nalézáme místa, kde selhal – zhřešil. Jedním takovým místem je právě ono sčítání lidu, kdy David „klopýtl“ a přestal se plně spoléhat na Hospodina. I přes varování Joába (Davidův vojevůdce a synovec), který se snažil Davidovi ukázat, že pokud je Hospodin s nimi, tak na číslech nezáleží, David nařizuje sčítání lidu, aby zjistil, jakou má vojenskou sílu. Na Davida a Izrael dolehne za toto provinění trest – 3 dny moru. Verš, který se váže k dnešnímu zamyšlení, odhaluje jednu z úžasných Davidových vlastností, kterou bych přál každému jednomu z nás. Je to pokora. David se staví ke svému hříchu čelem. Plně si uvědomuje, co udělal, a neutíká před zodpovědností. Nehledá žádnou výmluvu, pomocí které by obhájil to, co provedl. S pokorou a zájmem o izraelský národ volá k Bohu a přiznává svůj hřích (stejně jako přiznal svůj hřích s Bat-šebou – viz 2S 12,13). Vezměme si z Davida v tomto ohledu příklad. Když klopýtáme, nehledejme výmluvy – vždyť Hospodin o všem ví. Postavme se čelem svému selhání, vyznejme je před Bohem a namísto útěku před svými slabostmi s nimi s Boží pomocí bojujme. 

Pavel Pek (Žatec)

pondělí – 8. července 1Pa 22,1-6

Když nemohl stavět, tak pomohl s přípravami

David řekl: „Můj syn Šalomoun je ještě mladíček útlého věku. Má-li vybudovat Hospodinův dům do mohutné výše, aby proslul nádherou po všech zemích, musím pro to konat přípravy.“ Proto David ještě před svou smrtí vykonal mnoho příprav. (1Pa 22,5)

Mnohdy se nám zdá, že nás Pán povolává, abychom udělali něco velkého, něco, co bude mít ohromný dopad do současnosti i do budoucnosti, něco, co oslaví našeho Spasitele. Tak nějak se to odehrálo i v příběhu krále Davida, v příběhu o jeho rozhodnutí postavit Hospodinu chrám. Ten záměr mu dokonce schválil prorok Nátan (1Pa 17,1-14). Bůh to však viděl jinak a to, co udělal David poté, když se dozvěděl, jaká je Boží vůle, to je pro nás příklad hodný následování. David v pokorné modlitbě přijímá zjevenou Boží vůli. Jeho uvažování můžeme zjednodušit takto: „Co tedy pro ten záměr, který bude realizovat až můj syn, můžu udělat já? Už vím - půjdu a připravím všechno, co budu schopen zařídit, aby se ten záměr podařil.“ Co z toho plyne pro nás dnes? I ten sebelepší záměr, třeba i mnohými schválený, je třeba předložit Bohu. On je ten, kdo rozhoduje. On je ten, kdo má být ze všeho, co konáme, oslaven. A přitom nemusíme vykonat velké činy, někdy můžeme být součástí většího díla. Pokořme se pod Boží vůli a přijměme i nižší postavení třeba jen pomocníků, kteří připravují podmínky pro uskutečnění Božích záměrů. Nebojme se, Bůh bude oslaven a my obdržíme Jeho požehnání. „Bůh se staví proti pyšným, ale pokorným dává milost.“ (Jk 4,6b)

Rostislav Bohuslav (Ostrava)

úterý – 9. července 1Pa 22,7-10

Proč nebylo Davidovi dovoleno stavět chrám

Stalo se však ke mně slovo Hospodinovo: „Prolil jsi mnoho krve, vedl jsi velké války. Nebudeš budovat dům pro mé jméno, protože jsi na zemi přede mnou prolil mnoho krve.“ (1Pa 22,8)

David byl, jak čteme v Bibli, „muž podle Božího srdce“. Byl to bohabojný král. Přesto jeho život ukazuje, že to byl „jen člověk“. Za svého panování upevnil izraelské království a vedl Izrael k uctívání pravého Boha. Porazil všechny nepřátele. Přesto nebyl shledán vhodným k tomu, aby postavil Hospodinův chrám. Nebylo to proto, že neměl inženýrský diplom. Bůh mu vzkázal: „Prolil jsi mnoho krve, vedl jsi velké války...“ Povšimněme si, jak byl David pokorný. Nediskutoval. Nebránil se. Nic nenamítal. Vždyť to, že bojoval, nebyl hřích. David se pokorně sklonil a přijal rozhodnutí Nejvyššího. Možná se mi někdy zdá, že bych si zasloužil více pozornosti, větší uznání – tolik jsem toho udělal. Ne tak David. To, co pokazil, to Bohu vyznal. To, co se mu podařilo, připsal Bohu. To je další povahový rys krále Davida hodný následování. Pamatujme na zaslíbení, které je ukryto ve verši: „Všichni se oblecte v pokoru jeden vůči druhému, neboť ‚Bůh se staví proti pyšným, ale pokorným dává milost.´“ (1Pt 5,5b) 
Pokora je vlastnost, která se dnes nenosí. Ve světě dnes letí „Ty na to máš! Ty za to stojíš!“ apod. Každý se snaží nějak vyniknout, být v něčem nejlepší. Být in. Prosme Pána, ať nás naučí pokoře, ale pozor, nebude to lehká škola. Výsledek však stojí za to, Boží milost je to nejlepší a nejhodnotnější, co můžeme získat.

Rostislav Bohuslav (Ostrava)

středa - 10. července 1Pa 22,11-19

Bez poslušnosti Bohu není záruka zdaru

Tehdy uspěješ, jestliže budeš zachovávat a plnit ustanovení a nařízení, která Hospodin přikázal Mojžíšovi pro Izrael. Posilni se a buď odvážný, neboj se a neděs. (1Pa 22,13; ČSP)

David byl muž podle Hospodinova srdce. Hospodin si ho vyhlédl, protože Saul nezachoval to, co mu Hospodin přikázal. David věděl, jak je důležité poslouchat Hospodina, a předává Šalomounovi toto slovo: „Tehdy uspěješ, jestliže budeš zachovávat a plnit ustanovení a nařízení, která Hospodin přikázal Mojžíšovi pro Izrael. Posilni se a buď odvážný, neboj se a neděs.“ 
Šalomoun se na počátku svého kralování modlí: „Dej svému otroku vnímavé srdce…,“ a při otevření chrámu žehná Izraeli: „Nechť je vaše srdce cele s Hospodinem, naším Bohem, abyste žili podle jeho ustanovení a zachovávali jeho příkazy...“ Později však sám selhává, protože jeho ženy mu odvrátily srdce od Hospodina.
Spojení srdce a poslušnosti jde spolu ruku v ruce. Nechť je nám toto Šalomounovo selhání varováním. Neposlušnost vede k odklonu srdce od Hospodina. A zase odklon srdce od Hospodina vede k další neposlušnosti. Spojení srdce a poslušnosti je o to užší a hlubší pro nás, kterým je „dán zákon do našeho nitra a je zapsán v našich srdcích“ - obě spojené nádoby se tímto stávají jedinou. Být přirozeně poslušní je možné za předpokladu Boží nadpřirozené přítomnosti v našem srdci. Naopak, nejsme-li poslušní, indikuje to, že Jeho přítomnost ve svém srdci ztrácíme. Proto hledejme Boha celým srdcem a vnímáme-li Boží vedení, nebojme se ho poslechnout.

Radek Bohuslav (Ostrava)

čtvrtek - 11. července 1Pa 28,1-10

Zaslíbení věrným, varování nevěrným

A ty, můj synu Šalomoune, poznávej Boha svého otce a služ mu celým srdcem a ochotnou duší, neboť Hospodin zkoumá každé srdce a zná každé zaměření myšlenek. Budeš-li jej hledat, dá se ti nalézt, opustíš-li ho, natrvalo tě odvrhne. (1Pa 28,9; ČSP)

Šalomoun měl jedinečné postavení a jedinečný úkol. A přestože většinu života poslouchal Boha a počínal si moudře, v závěru života se jeho srdce odvrátilo od Hospodina. Hospodin zkoumá každé srdce a zná i naše myšlenky, naše pokušení a slabosti. Ví, že příkazy a zákazy nejsou zárukou, že neuhneme z cesty. Proto s námi skrze oběť Pána Ježíše uzavřel novou smlouvu: dal svůj zákon do našeho nitra, zapsal ho v našich srdcích. Dokonce dal do našeho nitra svého Ducha. Tím nám umožnil konat to, co po nás chce: abychom mu sloužili ochotně a celým srdcem. Je-li přítomen v našem srdci, můžeme být poslušní nadpřirozeně (ne ze své síly) a konat to, co po nás Bůh chce. Nebylo by tedy naprosto nesmyslné, nelogické a nakonec i tragické, se od Boha odvracet a pak být odvrženi? A pokud je v našem životě něco, co nás chce od Boha odvrátit, je něco důležitějšího než činit pokání a vrátit se zpět k Bohu, a to celým srdcem? 
Nemůžu nezmínit ještě jednu souvislost. David velmi toužil postavit Hospodinu dům, toužil po tom celým srdcem, připravil všechny plány, shromáždil značnou část materiálu a prostředků. Ale Bůh mu řekl, že Hospodinův dům nemá stavět on, a David před předáky lidu uvádí důvod. Nicméně další důvod, o kterém věděl jen David a Nátan, je uveden ve 2S 7. kap.: Hospodin Davidovi řekl: „Ty mi chceš postavit dům, abych v něm sídlil? Ne ty mně, ale já tobě postavím dům. A po tobě povstane tvůj potomek, jehož království upevním navěky…“ Davidův potomek o několik století později potvrzuje: „V domě mého Otce jsou mnohé příbytky. Kdyby nebyly, řekl bych vám to. Neboť vám jdu připravit místo.“ Jemu na nás záleží. On na nás čeká.

Radek Bohuslav (Ostrava)

pátek – 12. července 1Pa 28,11-21

S Boží pomocí zvládneš i náročné dílo

David řekl svému synu Šalomounovi: „Buď rozhodný a udatný, jednej! Neboj se a neděs! Hospodin Bůh, můj Bůh, bude s tebou. Nenechá tě klesnout a neopustí tě, dokud veškeré dílo prací na Hospodinově domě nedokončíš.“ (1Pa 28,20)

S Boží pomocí zvládneš i náročné dílo. Co k tomu dodat? Snad jen ano. A když místo historických jmen doplníme do uvedeného textu jména současná, nabízí se „zabalit“ dnešní téma do modlitby. Můžeme se o to pokusit společně:
„Bože, náš otče, děkujeme za výlučně tvé dílo stvoření a spasení. Můžeme k němu přidat jen pokorný obdiv, šetrné zacházení a vděčnou víru. S díky přijímáme Tvoji ochotu podílet se mocně a věrně na dílech, která jsi svěřil a svěřuješ nám, lidem. Děkujeme, že Tě při tom neomezuje rozsah, náklady ani trvání. Víme, že Tvé velkorysé „dotace“ vyžadují celé naše srdce, ochotnou mysl, rozhodnost a udatnost. A proto prosíme, chraň nás před gigantomanií i ustrašenou malostí, před hromaděním do vlastních stodol i nezodpovědným mrháním. A to ve věcech hmotných i duchovních.
Děkujeme, že podobně jako Davidovi a Šalomounovi vlastní rukou zapisuješ to, co je pro dílo potřebné. Nauč nás, prosíme, poznávat Tvoji vůli, vírou ji respektovat a v poslušnosti aplikovat. Děkujeme, že nám k tomu dáváš schopnosti i nadání. Děkujeme za radost z díla ukončeného i z díla dalšího. Děkujeme za ochotu Výkonného výboru naší Jednoty, za ochotu našich kazatelů, starších a jakkoli sloužících bratří a sester konat často nelehké dílo, které jim svěřuješ. Věříme, že je nenecháš klesnout a neopustíš je.
Děkujeme za díla, která ani zdaleka nedosahují velikosti jeruzalémského chrámu. Za drobné úkoly a služby, neustále se opakující únavné povinnosti, za více i méně příjemná setkání, jednání a rozhovory, za poskytnutou pomoc, po které ani nezazní poděkování, za dar úsměvu, i když není opětován. Prosíme, nauč nás i takové dílo konat ve Tvé přítomnosti. Amen.“

Jan Jariabka ml. (Ostrava) 

sobota – 13. července 1Pa 29,1-9

Upřímná štědrost přináší radost

Lid se radoval z toho, co bylo dobrovolně darováno, že z celého srdce se odevzdávaly dobrovolné dary Hospodinu. Také král David se převelice radoval. (1Pa 29,9)

Nedivím se, že se lid radoval. Mnoho let od slavnostního prvního výkopu stavby chrámu v Jeruzalémě možná ubralo na emocích. Ale zpráva o tom je stále úžasná a radostná. I dnes můžeme slyšet a číst o štědrých dárcích a velkých darech. A nejen to, různé dary sami přijímáme a mnohé také dáváme. Doufám, že s pocitem radostného rozechvění. Vděčnost za některé přijaté a přijímané dary je dobré zabalit do modlitby. Chcete-li, přidejte se:
„Bože náš, otče nebeský, nedovedeme být dostatečně vděční za to, že jsi za nás vydal svého syna, Pána Ježíše Krista. Děkujeme, že s ním nám dáváš štědře všechno. Tušíme, že je to dar a jsou to dary mimořádně velké a mimořádně významné. Děkujeme za hodnotu daru, který chudá vdova vložila do pokladnice chrámu kdysi dávno v Jeruzalémě. Dodnes ty mince zvoní v našich uších.
Nauč nás, prosíme, prokazovat dobrodiní bez pokrytectví, tak aby naše levice nevěděla, co dělá pravice. A prosíme, aby naše dobrodiní bylo moudré, ze srdce, dary užitečné, nezištné a včas.
Děkujeme, že nás potěšuješ štědrými dary krásy, děkujeme za umění, které obohacuje a povznáší. Děkujeme také za dary, které nepodléhají zemské tíži, a jsou nabízené s nebeskou štědrostí. Děkujeme za dary Ducha svatého. Děkujeme za Tvoji církev na tomto světě, děkujeme za Izrael. Děkujeme za naši BJB a současně vyznáváme, že se někdy chováme jako neposlušné děti. Děkujeme za dar naděje, i té, která není omezená časem. Děkujeme za radost z upřímné štědrosti a štědrost z radosti. Amen.“

Jan Jariabka ml. (Ostrava)

neděle – 14. července 1Pa 29,10-30

Davidova štědrost povzbudila k štědrosti lid

Poznal jsem, můj Bože, že ty zkoumáš srdce a že máš zalíbení v přímosti. Přinesl jsem všechny tyto dobrovolné dary z přímého srdce. A nyní vidím, jak radostně ti přináší dobrovolné dary tvůj lid, který je zde. (1Pa 29,17)

Stezka štědrosti pokračuje Davidovým dobrořečením, Davidovou modlitbou. Zvláštní, košatá, barevná, konkrétní, pokorná. Vedle místa, kde se David převelice radoval a pak i modlil, si představuji hromady zlata, stříbra, železa, mědi, dřeva, mramoru, drahých kamenů. Někde byl položen rozsáhlý a přesný plán chrámu. Kolem spousta lidí, kněží a lévijců. 
Ještě se ani jedna lopata nezaryla do skalnatého chrámového návrší, ještě se neozval jediný pokyn řemeslníků k práci, a přece už David ve své modlitbě vystavěl duchovní podobu chrámu. Řekl bych, že byla a je nedílnou součástí plánu domu Božího, jeho duchovním zaměřením, tím, co David od stavby chrámu očekával. Dobrořečil Hospodinu, Bohu Izraele. Čím by byl chrám bez Hospodina? On byl a je nade vším, co bylo ke stavbě připravené a také nad tím, co pak postavené bylo. Bez něj by nic z toho nemělo smysl. K hromadám připraveného materiálu přikládá David něco na první pohled nepatrného. Přímé, upřímné srdce. K čemu je takové srdce pro chrám? Aby respektovalo Hospodina! A Bůh má v upřímném srdci zalíbení.
Církev Kristova se přirovnává k chrámu, jehož on je kamenem úhelným. Co by byla církev bez Ježíše? A co srdce upřímné, nevyšlo už z módy? Štědrost je nakažlivá a užitečná. Byla tou nejlepší přípravou k budování Božího chrámu. Kéž by i naše zbožnost byla taková.

Jan Jariabka ml. (Ostrava)

pondělí – 15. července 2Pa 1,1–10

Šalomounova pokorná prosba za moudrost ke správě lidu

Dej mi tedy moudrost a umění, abych dovedl před tímto lidem vycházet a vcházet. Vždyť kdo by mohl soudit tento tvůj lid, jenž je tak četný? (2Pa 1,10)

Druhá kniha Paralipomenon nám připomíná život a dílo krále Šalamouna, který vybudoval Hospodinu chrám, tak jak bylo zaslíbeno jeho otci Davidovi. A hned v jejím úvodu vidíme připomínku toho, že ve svých životech nestojíme sami o sobě, ale že souvisí s životem a odkazem našich předků a že i naše služba souvisí s těmi, které nám Hospodin svěřil.
V počátku kapitoly čteme, jak Šalamoun vydal rozkaz celému Izraeli – velitelům nad tisíci, velitelům nad sty, všem soudcům a předákům celého Izraele. Nechal pro ně zhotovit bronzový oltář a na něm obětoval Hospodinu. Mohl by to udělat sám, mohl by před Hospodina předstoupit sám za sebe, ale věděl, že je důležité pro jeho národ, aby si byl vědomý toho, komu slouží a před kým stojí. Proto svolává každého, aby byl svědkem tohoto okamžiku. Nebýt tohoto kroku, zřejmě by nikdy nezískal národ pro to, co se od něj očekávalo.
Hospodin té noci sestoupil a ukázal se Šalamounovi. „Žádej, co ti mám dát,“ nabízí Hospodin Šalamounovi.
Co bychom na jeho místě žádali my? Bohatství, věčný život pro sebe, pro svoje blízké, ochranu před nepřáteli, úspěch v životě?
Šalamoun žádá něco jiného – žádá si moudrost a umění, jak spravovat lid, který je mu svěřen. Je si vědom zodpovědnosti, kterou má, a úkolů, které jsou před ním. Aby je mohl zodpovědně před Boží tváří splnit, potřebuje Boží moudrost. Moudrost, která převyšuje lidské chápání, moudrost, která si je vědoma svých omezení a očekává na vedení od Hospodina.
To stejné potřebujeme od Hospodina my. Častokrát se modlíme za konkrétní věci ve svých životech, kterých se nám nedostává, ale málokdy se modlíme za to, aby nám dal Hospodin moudrost, jak naložit s tím, co máme, i s tím, co nemáme, jak přizvat další k plnění úkolů, které jsou před námi, a jak se zodpovědně starat o ty, kteří nám byli svěřeni.
Hospodine, prosíme jako Šalamoun o tvoji moudrost. O moudrost, která vidí, co má, a je si vědoma toho, co nám chybí. To nejdůležitější ve svých životech máme – jsi to Ty sám a Tvoje milost. Dej nám poznání úkolů, které jsou před námi, a milost v tom, jak zacházet s tím, co jsi nám svěřil.

Jan Jackanič (tajemník VV BJB)

úterý – 16. července 2Pa 1,11–17

Bůh ocenil pokornou prosbu a požehnal mu mnohem víc

Bůh Šalomounovi řekl: „Protože máš na srdci toto a nežádal jsi bohatství, skvosty ani slávu, ani bezživotí těch, kdo tě nenávidí, ba nežádal jsi ani dlouhý věk, ale požádal jsi pro sebe o moudrost a umění, jak soudit můj lid, nad nímž jsem tě ustanovil za krále, budou ti dány moudrost a umění, ale dám ti i bohatství, skvosty a slávu, takže se ti nevyrovná žádný z králů, kteří byli před tebou, ani z těch, co přijdou po tobě.“ (2Pa 1,11–12)

Hospodin se sklání k Šalamounovi a dává mu, oč prosil. Všimněme si však, že to není kvůli prosbě jako takové, ale pro motivaci, která za ní stála. Hospodin říká: „Protože máš na srdci toto…“ Jinými slovy – protože máš na srdci ostatní, prosíš za ně, abys je dokázal vést, prosíš o moudrost, která je pro blaho ostatních a nikoliv pro tebe samotného, dám ti, oč jsi prosil.
Častokrát prosíme a očekáváme, že je Hospodin automatem, do kterého vložíme určitý počet modliteb, a když jich je dostatečné množství a jsou žádány dostatečně důrazně, Hospodin jim vyhoví. Nebo si aspoň myslíme, že by jim vyhovět měl. U Hospodina tomu tak však není. On naslouchá nejen našim slovům, ale především našemu srdci a sám se svrchovaně rozhoduje.
Po setkání s Hospodinem přichází Šalamoun do Jeruzaléma a ujímá se vlády. V textu můžeme číst o množství stříbra, zlata a drahého cedrového dřeva, které nashromáždil, a o obchodování s okolními národy, do kterého se pustil. V něm se odrážela Šalamounova moudrost a cíl, který měl – vybudovat dům Hospodinu a sobě dům královský (v. 18). A tomuto cíli podřídil vše.
U Šalamouna můžeme opět vidět, co znamená být vedený Boží moudrostí. Neočekává, že se věci stanou samy od sebe, že z ničeho nic zakopne o zlatý poklad nebo mu na poli vyrostou cedry bez toho, aby byl někdo, kdo je vysadí, stará se o ně, poseká je a připraví k dalšímu účelu. Vidíme, že si Hospodin používá Šalamouna a Šalamoun využívá, co mu Hospodin dal.
Častokrát se naše následování Boha ukazuje právě v této poslušnosti – v tom, že plním, co mám, abych dosáhl cíle, který je přede mnou.
Bože, nauč mě počítat s tím, co mám, a být si vědom toho, co nemám. Děkuji ti za to, že i s málem mohu být prospěšný na tvém díle, a dej mi tu moudrost poznat, k čemu mě povoláváš, abych své síly nemarnil tam, kde nemám.

Jan Jackanič (tajemník VV BJB)

středa – 17. července 2Pa 2,1–17

Chrám není Boží příbytek, ale je místem Jeho uctívání

Kdo však má tolik síly, aby jemu mohl vybudovat dům? Vždyť jej nemohou pojmout nebesa, ani nebesa nebes. A kdo jsem já, abych mu budoval dům? Leda abych před ním pálil kadidlo. (2Pa 2,5)

Šalamoun pokračuje ve stavbě, tak jak mu Hospodin určil. Využívá k tomu obdarované služebníky, kteří mají zvláštní schopnosti, nad pracujícím lidem také ustanovuje dozorce, aby jej přidržovali při práci. Uvědomuje si, že bez rozdělení úkolů a dohledu není možné dosáhnout výsledku.
Zajímavostí je, že do stavby zapojuje všechny, které má k dispozici. Nechá sečíst všechny hosty (v. 16) – možná lépe řečeno přistěhovalce –, kteří jsou v Izraeli, a každého z nich zapojí do této stavby. Nenechává si žádné rezervy pro jiné projekty, stavba Hospodinova chrámu je pro něj prioritou.
Král Chúram mu slibuje pomoc, a i na základě dobré zkušenosti s jeho otcem Davidem mu posílá odborníky z jednotlivých profesí, pro pracovníky pak vyžaduje potřebné zázemí a jídlo – čteme o tisících kórů obilí a batů vína a oleje. Vidíme, že se Šalamoun stará o ty, kdo pracují na Hospodinově díle, přestože jsou to přistěhovalci a on by se k nim takto nemusel chovat. Ví ale, že to, co staví, se nesmí ošidit, že místo Hospodinova uctívání nemůže být postaveno na utrpení těch, kteří ho staví.
Šalamoun totiž ví, že staví především místo Hospodinova uctívání. Nejde totiž o Hospodinův příbytek, vždyť On se nedá spoutat žádnou zdí, žádný chrám mu není dost velký. Jde o místo, které má pomoci lidem představit si Hospodinovu velikost a na které může přijít každý člověk tehdejšího světa a před Hospodinem pokleknout.
To je ten pravý Šalamounův cíl – aby lidé jeho národa i těch ostatních mohli poznat Hospodina, jeho velikost a milost, aby poznali Boha, který se sklání k těm, kteří ho hledají a kteří před ním pokleknou.
Hospodine, děkujeme ti, že jsi Bohem, který nepřebývá jen na jednom místě, ale se kterým se můžeme potkat kdekoliv. Děkujeme za Šalamouna, za jeho moudrost, s jakou stavěl tvůj chrám, a za to, co se od něj můžeme učit. Dej nám tu milost dnes, když se můžeme s tebou setkávat kdekoliv, abychom svými životy a způsoby jednání dokázali tebe zvěstovat a uctívali tě tak každou součástí svých životů.

Jan Jackanič (tajemník VV BJB)

čtvrtek – 18. července 2Pa 6,1–25

Prosba za Boží smilování nad jeho lidem

Bude-li poražen Izrael, tvůj lid, od nepřítele pro hřích proti tobě, ale navrátí se, vzdají chválu tvému jménu a budou se před tebou modlit a prosit o smilování v tomto domě, vyslyš z nebes a odpusť Izraeli, svému lidu, hřích a uveď je zpět do země, kterou jsi dal jim a jejich otcům. (2Pa 6,24–25)

Hospodinův příbytek je vybudován a Šalamoun se modlí k Bohu, aby místo přijal a přebýval v něm po všechny věky. Úsilí, které ho to stálo, množství zlata, stříbra a pracovníků by tomu možná napovídaly, ale Šalamoun dobře zná lidské srdce a ví i to, že i jeho lid může selhat v následování Hospodina. Proto se modlí (v. 24 a 25), aby v takovém případně Hospodin svému lidu odpustil za předpokladu, že se navrátí zpět k uctívání toho pravého Boha.
Určitě stojí za to přečíst si celou Šalamounovu modlitbu (v. 1–25), ale pojďme se nyní zastavit nad touto její částí. Možná si říkáme, jak je něco takového možné – vždyť celý lid byl přítomný této stavbě, zúčastnil se obětování před Hospodinem, každý, kdo měl ruce a nohy, mohl vidět, jak Hospodin sestoupil mezi svůj lid, aby v chrámu přebýval. Jak je tedy možné, že tento lid Hospodina opustí? Jak je možné, že dá přednost bohům, kteří se tomu pravému nemohou rovnat?
Ač bychom mohli přát izraelskému lidu i sobě, aby naše rozhodnutí pro Hospodina vydrželo navždy, není to pravdou. Uvidíme pak na stránkách Bible, jak jednotliví králové po Šalamounovi dělali to, co je zlé v Hospodinových očích, jak vedli svůj lid špatným směrem, jako by snad ani Hospodina nebylo.
Proto je zde tato prosba, tato modlitba o smilování nad těmi, kteří si svoji hříšnost uvědomí, navrátí se k Hospodinu a budou litovat svých hříchů, aby jim Hospodin odpustil a přijal za svůj lid.
Tato modlitba není modlitbou zoufalství, ale modlitbou naděje. Šalamoun se modlí za svůj lid, ale je svědectvím o Božím charakteru i pro nás, že vždy, když litujeme svých hříchů, můžeme k Bohu přijít a přes naše velké sliby a odhodlání, které jsme měli a porušili, On je tím, kdo se smiluje.
Pane, jako Šalamoun bychom si přáli, aby tvá blízkost a milost přebývala mezi námi navždy. Říkáme si, že není přece možné, abychom tě opustili, realita našich životů a našeho rozhodování je však jiná – zapomínáme na Tebe, hřešíme proti Tobě a jdeme si svou vlastní cestou. Dej nám vždy tu milost návratu, milost, která přetrvává na věky a která hledá člověka a jde mu naproti.

Jan Jackanič (tajemník VV BJB)

pátek – 19. července 2Pa 6,26–42

Prosba za požehnání pro hledající cizince

Také přijde-li cizinec, který není z Izraele, tvého lidu, ze vzdálené země kvůli tvému velikému jménu, tvé mocné ruce a tvé vztažené paži, přijdou-li a budou se modlit obrácení k tomuto domu, vyslyš z nebes, ze sídla, kde přebýváš, a učiň vše, oč k tobě ten cizinec bude volat, aby poznaly tvé jméno všechny národy země a bály se tě jako Izrael, tvůj lid, aby poznaly, že se tento dům, který jsem vybudoval, nazývá tvým jménem. (2Pa 6,32–33)

Šalamounova modlitba pokračuje. Prosí nejenom za svůj lid, který je mu svěřen, ale za každého, aby měl možnost poznat Hospodina jako svého Krále. Přimlouvá se před Hospodinem za každého cizince, který přijde do domu Hospodinova a pozvedne své paže k modlitbě, aby toto pokání vedlo k tomu, že všechny národy poznají, kdo je pravý Bůh.
To bylo pro Izrael něco nového, přestože se tímto způsobem modlil již jeho otec David (viz Ž 65,3–5). Cílem Hospodinova sestoupení není totiž jen jednotlivec, jen jeden národ, ale celý svět, která má poznat, kdo je jeho Pánem a Králem.
Šalamounova snaha vybudovat chrám je tak součástí širšího Božího plánu s celým lidstvem. Bůh, který stvořil tuto zemi, si na ní vyvoluje jeden národ, který má být prostředníkem a svědectvím všem, kteří Hospodina neznají. A přestože tato cesta bude ještě dlouhá a náročná, povede přes Krista ke každému člověku bez ohledu na jeho hříchy. Ten, kdo pozvedne paže k Hospodinu, bude vyslyšen, ten, kdo před ním poklekne, bude zachráněn.
Chrám bude stát ještě několik set let, než bude zbořen. Stane se místem obětí, pokání a usmíření pro mnoho Izraelců. Jeho konec je však otevřením nové cesty, která již nemá svoje místo v zemi, ale kdy Hospodin sestupuje a očišťuje srdce každého, kdo před ním vyzná svoje hříchy.
Děkujeme ti, Pane, za tu milost, že skrze tvého Syna můžeme k tobě přistupovat bez putování do chrámu postaveného lidskýma rukama. Děkujeme za moudrost, kterou jsi dal Šalamounovi na cestě, jakou tě chtěl uctít, a že jsi nám dal milost jako cizincům k tobě přistupovat. Děkujeme za to, že tvoje láska k nám je větší než naše hříchy a že díky Kristově oběti mohou být naše životy s tebou smířeny.

Jan Jackanič (tajemník VV BJB)

sobota – 20. července 2Pa 7,12–18

Boží zaslíbení vyslýchání pokorných modliteb

A můj lid, který se nazývá mým jménem, se pokoří a bude se modlit a vyhledávat mě a odvrátí se od svých zlých cest, tehdy je vyslyším z nebes, odpustím jim jejich hřích a uzdravím jejich zemi. Mé oči budou otevřené a mé uši ochotné slyšet modlitbu na tomto místě. (2Pa 7,14–15)

Hospodin vyslyšel Šalamounovu modlitbu a vyvolil si chrám jako místo pro oběti. Vidíme zde Hospodina, který nabízí cestu, cestu k němu samotnému. Ta je otevřena pro každého, kdo se před ním pokoří a vyzná svoji vinu. K tomu Hospodin sestoupí, odpustí mu jeho hřích a uzdraví jeho zemi. Je však potřeba si pokorně přiznat svoji vinu.
Vidíme zde přímou souvislost mezi odpuštěním a uzdravením. Tak často se ve svých životech snažíme o uzdravení vztahů, které máme mezi sebou, musí mu však předcházet odpuštění a vyznání našich chyb, kterých se dopouštíme ve vztahu k Hospodinu i k ostatním.
Hospodin sestupuje proto, aby byl svému lidu nablízku, aby byl přítomný v těžkých situacích, které nastanou a kterým musí lid čelit. Má však naději, že ten, kdo si je vyvolil, je neopouští, že ten, který sestoupil do chrámu, bude v chrámu naslouchat vyznání, radostem i prosbám.
Děkujeme, Hospodine, za to, že tě i skrze Šalamouna můžeme znát jako Boha, který odpouští a uzdravuje. Vyznáváme, že tolik potřebujeme uzdravení do našich životů, ale že se nám málo chce vyznávat naše chyby a hříchy. Děkujeme za to, že jsi Bohem, který pozvedá a ve kterého můžeme doufat v každé situaci.

Jan Jackanič (tajemník VV BJB)

neděle – 21. července 2Pa 7,19–22

Varování před odpadnutím a jeho následky 

Jestliže se však odvrátíte a opustíte má nařízení a má přikázání, která jsem vám vydal, a půjdete sloužit jiným bohům a klanět se jim, vytrhnu vás ze své země, kterou jsem vám dal, a zavrhnu od své tváře tento dům, který jsem oddělil jako svatý pro své jméno, a vydám jej za pořekadlo a předmět výsměchu mezi všemi národy. (2Pa 7,19–20)

Sedmá kapitola končí varováním. Varováním pro ty, kteří by se nedrželi cesty, kterou jim Hospodin nabízí. Ač má člověk někdy ta nejlepší předsevzetí zůstat Hospodinu věrný, jeho skutky tomu častokrát neodpovídají. 
Znovu se můžeme ptát, jak je to možné? Jak je to možné, když viděli Izraelci všechnu tu Boží slávu? Jak je to možné, když jsme v našich životech zažili tolik Božího jednání?
Každý pád má své následky. Pokud Izrael odpadne od Božích nařízení, přijde v jeho životě trest. A pokud se my vzdáme Hospodinovy cesty ve svém životě, zavládne v něm hřích a ztratíme požehnání, které může přijít jen od Boha.
Cesta však není uzavřená. Není v případě pádu konečnou stanicí pro Izrael ani pro nás. Za chrámem a jeho bohoslužbou přichází nová bohoslužba v Kristu a je paradoxem, že ti, kdo ji měli střežit, se proti Kristu postaví.
Na druhou stranu však není možné divit se tomu – představa bohoslužby mimo chrám byla pro mnoho Izraelců nepředstavitelná, navíc když Kristus prohlásil, že chrám zboří a znovu vystaví, stalo se to pro ně záminkou ho obvinit jako toho, kdo stojí proti Bohu.
Boží plán má však vždy svoji cestu, a stejně jako byli David a Šalamoun a všichni jejich spolupracovníci jeho součástí, tak se i v případě Kristovy cesty vše, co se mu do ní postavilo, stalo nástrojem jejího uskutečnění. Protože Boží záměry s tímto světem a s každým z nás nemůže nikdo a nic překazit.
Pane, odpusť nám naše selhání, odpusť nám prosím, když selžeme příště, ačkoliv ti slibujeme, že je to naposledy. Děkujeme ti za to, že jsi ty sám naším Bohem, není jiných bohů před Tebou.

Jan Jackanič (tajemník VV BJB)

pondělí - 22. července 2Pa 9,1-12

Když skutečnost převýší pověst

Nevěřila jsem těm slovům, dokud jsem nepřišla a nespatřila to na vlastní oči. A to mi nebyla sdělena ani polovina z množství tvé moudrosti. Překonal jsi pověst, kterou jsem slyšela. 
(2Pa 9,6) 

Zvěsti o Šalomounovi se donesly také ke královně ze Sáby, která se rozhodla osobně jej vyzkoušet hádankami a přesvědčit se o jeho moudrosti. Výsledek jejího bedlivého pozorování a vnímání všech aspektů života v Jeruzalémě pod vedením krále Šalomouna ji vedl k vyznání, že tento muž překonal pověst, kterou o něm slyšela (v.6c). A posléze na základě tohoto pozitivního zjištění vzdala čest Bohu Šalomounovu: „Požehnán buď Hospodin, tvůj Bůh, který si tě oblíbil a dosadil tě na svůj trůn, abys byl králem před Hospodinem, svým Bohem.“ (2Pa 9,8)
Jak důležitá je ve tvém životě tvoje pověst mezi lidmi? Máš dobrou pověst? A když se s tebou lidé setkají, je tvá pověst ještě překonána, nebo jsou zklamáni? Náš život svědčí lidem o našem Bohu. Tak ať naše svědectví není pokřivené a nepřinášíme zkreslený obraz o našem Pánu a Spasiteli.
Kdysi jsem se setkal s člověkem, který odmítal křesťanství, protože měl nedobré zkušenosti s chováním jednoho „křesťana“, se kterým pracoval. Byla to tehdy trpká a bolestná zkušenost.
Na druhou stranu je nesprávné chtít si pěstovat „dobrou“ pověst za každou cenu. Být vždy se všemi zadobře. To pak často může sklouznout ke kompromisům s hříchem. „Běda, když vás budou všichni lidé chválit; vždyť stejně se chovali jejich otcové k falešným prorokům.“ (L 6,26)
Modleme se a usilujme o to, abychom byli pravdiví v lásce. Nesoustřeďme se tolik na to, aby nás všichni lidé chválili, ale stůjme o to, aby při pozorování našeho života vzdali čest našemu Bohu.
„Královna jihu povstane na soudu s tímto pokolením a usvědčí je, protože ona přišla z nejzazších končin země, aby slyšela moudrost Šalomounovu - a hle, zde je víc než Šalomoun.“ (Mt 12,42)

Antonín Srb (Sokolov)

úterý - 23. července 2Pa 9,13-31

Moudrost, kterou Bůh bohatě obdařil Šalomouna 

Král Šalomoun tak převýšil všechny krále země bohatstvím i moudrostí. Všichni králové země vyhledávali Šalomouna, aby slyšeli jeho moudrost, kterou mu Bůh vložil do srdce. 
(2Pa 9,22-23) 

Šalomoun chtěl účinně a efektivně sloužit Bohu i lidem, a aby to mohl naplnit, toužil po moudrosti. Měl nepředstavitelné bohatství, o které ani nežádal. Toto všemi obdivované bohatství bylo jakýmsi bonusem přidaným k moudrosti, kterou získal od Boha. Bohatství bylo tak velkolepé, že stříbro v Šalomounově době ani nemělo žádnou cenu. Vše bylo zhotoveno ze zlata, slonoviny, vzácného dřeva. V žádném jiném království něco takového nebylo vídáno (v. 17-20). Všichni ostatní králové byli přitahováni moudrostí, kterou Šalomoun obdržel od svého Boha. Vyhledávali jej, aby slyšeli tuto moudrost (v. 23). Lidé mohli skrze toto obdarování jednoho muže poznávat Boží jednání.
Všude okolo nás je mnoho chytrosti, vychytralosti, možná lišáctví, ale naše společnost, sbory i celý svět potřebuje opravdovou moudrost. Budeme ochotni se v této věci nasadit a usilovat o moudrost od Boha, ze které by měli užitek a prospěch i mnozí kolem nás? Je jen jedna možnost, jak získat opravdovou, nesobeckou moudrost. „Neboť moudrost dává Hospodin, poznání i rozumnost pochází z jeho úst.“ (Př 2,6) Kéž bychom jako lid ospravedlněný krví Pána Ježíše Krista vykazovali více moudrosti uprostřed naší společnosti. „Ústa spravedlivého pronášejí moudrost, jeho jazyk vyhlašuje právo.“ (Ž 37,30) Nemusíme být bohatí a vlivní, abychom zaujali naše bližní a předali jim Boží vzkaz o bohatství života v Kristu a záchraně od smrti.
„Moudrost je lepší než perly, nevyrovnají se jí žádné skvosty.“ (Př 8,11)

Antonín Srb (Sokolov)

středa - 24. července 2Pa 10,1-7

Dobrá rada moudrých rádců králi Rechabeámovi

Král Rechabeám se radil se starci, kteří byli v službách jeho otce Šalomouna, dokud ještě žil. Ptal se: „Jak vy radíte? Co mám tomuto lidu odpovědět?“ Promluvili k němu takto: „Jestliže budeš k tomuto lidu dobrý a přívětivý, jestliže jim dáš laskavou odpověď, budou po všechny dny tvými služebníky.“ (2Pa 10,6-7) 

Podle všeho by se asi měla korunovace izraelského krále konat v hlavním městě Jeruzalémě. Šalomounův syn Rechabeám se však sešel s celým Izraelem v Šekemu vzdáleném asi 60 kilometrů od Jeruzaléma, kde se odedávna uzavíraly smlouvy. Izraelský lid byl neklidný a nespokojený. Poslali pro Jarobeáma, který uprchl do Egypta před Šalomounem, jemuž původně sloužil jako vrchní správce nad všemi pracemi a daněmi. Jarobeám pak s celým Izraelem vznesli požadavek na krále Rechabeáma, aby jim ulehčil tvrdou službu a daně, které na ně vložil jeho otec Šalomoun s tím, že mu budou sloužit. Rechabeám si vzal na řešení tři dny a mezitím se radil se starci, kteří byli ve službách jeho otce. Tito moudří starci mu radili, aby vyhověl lidu. Usoudili, že když k nim bude dobrý, přívětivý a laskavý, tak že mu budou věrně sloužit po celou dobu. Jak se rozhodne?
Známé rčení: „Dobrá rada nad zlato“ nám poukazuje na palčivou potřebu správného rozhodování v životních situacích, kdy si člověk prostě neví rady. Kniha Přísloví nám tuto problematiku ozřejmuje slovy: „Pro nerozvážné vedení padá lid, kdežto v množství rádců je záchrana.“ (Př 11,14)
S kým se radíme? Od koho přijímáme rady? Automaticky ani stáří, životní zkušenost, či vzdělání nemusí být zárukou dobré rady, pokud rádce není oddaný Bohu. Šalomoun se ve svém stáří nechal odklonit od Hospodina svého Boha k jiným bohům skrze pohanské ženy, které si bral navzdory Božímu varování a radám.
„Jak hluboké vody je rada v srdci muže, muž rozumný z ní čerpá.“ (Př 20,5)

Antonín Srb (Sokolov)

čtvrtek - 25. července 2Pa 10,8-19

Vzpupná rada s vážnými důsledky

Král lidu odpověděl tvrdě, král Rechabeám nedbal rady starců. Promluvil k nim podle rady mladíků: „Obtížím vás jhem a ještě k němu přidám. Můj otec vás trestal biči, já však vás budu trestat důtkami!“ Král lid nevyslyšel, neboť to bylo řízení Boží. Hospodin tak splnil slovo, které ohlásil Jarobeámovi, synu Nebatovu, skrze Achijáše Šíloského. (2Pa 10,13-15) 

Rechabeám se ještě rozhodl poradit se svými vrstevníky. Odmítl dobře míněné rady starců a otevřel se radám mladíků, kteří s ním vyrůstali a nyní byli v jeho službách. Jistě se nám většinou lépe komunikuje s našimi vrstevníky. Lépe si rozumíme a máme i podobné zájmy i starosti. To je přirozené. Při hledání rady také někdy můžeme shánět jakékoli potvrzení od kohokoli, jen abychom se upevnili v tom, co možná sami víme nebo tušíme, že není správné. Špatná rada však může přinést katastrofální důsledky. Někteří lidé rádi radí, protože mají chuť něco ovlivnit nebo rozhodnout bez toho, aby nesli důsledky svých postojů. Dejme si pozor na takové „rádce“! Rechabeám udělal vážnou chybu při svém rozhodování. Nedbal na radu těch, kteří dlouhodobě znali situaci lépe než on, a dokonce ani nežádal Boha o moudrost a rozpoznání, která rada je ta správná a budující.
Dopadlo to katastrofálně. Po tom, co dal král Rechabeám nekompromisní a tvrdou odpověď lidu na radu svých mladých vrstevníků, došlo ke vzbouření Izraele a jeho rozdělení. Vše proběhlo tak, jak to předem Bůh oznámil. Toto vše se dělo na základě Božího řízení. Takto to Bůh předem oznámil Šalomounovi, který se rozhodl nedbat na to, co Hospodin přikázal, a dokonce stavěl posvátná návrší modlám svých pohanských manželek. 
Každý den podstupujeme duchovní zápas. Ať je pro nás tato událost povzbuzením k hledání dobré rady, prosté zpupnosti. Abychom jednou byli shledáni jako dobří a věrní správci toho, co nám Bůh svěřil.
„Svou cestu svěř Hospodinu, doufej v něho, on sám bude jednat.“ (Ž 37,5)

Antonín Srb (Sokolov)

pátek - 26. července 2Pa 11,1-12

Prorocké slovo zastavuje válečnou výpravu 

Toto praví Hospodin: „Netáhněte a nebojujte proti svým bratřím. Každý ať se vrátí do svého domu, neboť se to stalo z mé vůle.“ Uposlechli tedy Hospodinových slov a vrátili se z výpravy proti Jarobeámovi zpět. (2Pa 11,4) 

Rechabeám svou nerozumností způsobil rozdělení království, a pak se je snažil sjednotit násilím. Pokojné a jednotné království jeho otce Šalomouna se rozdělilo na dvě části. Deset kmenů následovalo Jarobeáma a své království nazývalo Izrael, neboli severní království. Dva zbývající kmeny, Juda a Benjamín, zůstaly věrné Davidově rodové linii a uznaly Rechabeáma jako krále. Své království nazývali Judsko, neboli jižní království. Rechabeám, zaslepený touhou získat mnoho, přišel téměř o všechno. Nepotřeboval víc peněz nebo majetku, protože po Šalomounovi zdědil vzkvétající království. Nepotřeboval víc moci, protože byl králem. Jeho osobní touhy, jednání a rozhodování byly ovlivněny sobectvím, nikoli duchovním poznáním a moudrostí. Proč Bůh dopustil, aby došlo k takové vzpouře a rozdělení? Byla to část trestu, který dolehl na izraelský národ za to, že se odvrátil od Hospodina, svého Boha. Rechabeám shromažďuje tisíce bojovníků, aby bojovali s Izraelem a vrátili království Rechabeámovi. Bůh do této vypjaté situace posílá proroka Šemajáše se vzkazem pro judského krále Rechabeáma a jeho lid, aby netáhli a nebojovali proti svým bratřím, protože rozdělení se stalo z Boží vůle. Oni uposlechli Hospodina a vrátili se z válečné výpravy proti Jarobeámovi. 
Mějme srdce otevřené pro Boží řešení a pro Jeho slovo do konkrétní situace, i když jsme třeba už mnohé pokazili. Náš laskavý Pán má pro nás cestu nápravy, pokoje a radosti.
„Toho si buďte především vědomi, že žádné proroctví v Písmu nevzniká z vlastního pochopení skutečnosti. Nikdy totiž nebylo vyřčeno proroctví z lidské vůle, nýbrž z popudu Ducha svatého mluvili lidé, poslaní od Boha.“ (2Pt 1,20-21)

Antonín Srb (Sokolov)

sobota - 27. července 2Pa 11,13-12,4

Nebezpečná sebejistota

Když se Rechabeámovo království upevnilo a utvrdilo, opustil Hospodinův zákon a celý Izrael s ním. (2Pa 12,1) 

Před rozdělením byl Jeruzalém jediným bohoslužebným střediskem a lidé z celého národa se tam každoročně shromažďovali při třech velkých náboženských svátcích. Po zbývající část roku se další bohoslužby a obřady konaly pod vedením kněží a lévijců na území jednotlivých kmenů. Přinášeli oběti, vyučovali Božímu zákonu a bránili pronikání pohanských vlivů. Po rozdělení království Jarobeám pozoroval, že kněží a lévijci zachovávají věrnost Jeruzalému, nyní hlavnímu městu Judska. Cítil se tím ohrožen, a tak začal dosazovat nové kněze, kteří vytlačovali lévijce z jejich míst a nutili je, aby se stěhovali do jižního království. Ze všech izraelských kmenů také odcházeli ti, kteří se rozhodli hledat Hospodina, Boha Izraele. Svým odchodem si zachovali víru a také posílili jižní království. Jarobeámovi pohanští kněží vedli lid k modloslužbě a nedostatek pravých duchovních vůdců způsobil, že národ začal na svého Boha zapomínat. V prvních třech letech své vlády se Rechabeám snažil Boha poslouchat a díky tomu se Judsku dařilo dobře. Avšak na vrcholu své popularity a moci Boha opustil a jeho lid s ním. Proto Bůh dopustil, aby Judsko porazili Egypťané a dobyli jejich dobře opevněná města.
Často může být těžší zůstat věrný Bohu v době, kdy se nám daří dobře, než tehdy, kdy je nám těžko.
„A proto ten, kdo si myslí, že stojí, ať si dá pozor, aby nepadl.“ (1K 10,12)

Antonín Srb (Sokolov)

neděle - 28. července 2Pa 12,5-16

Účinné napomenutí prorokem

Řekl jim: „Toto praví Hospodin: ‚Vy jste opustili mne a já teď opouštím vás a ponechám vás v moci Šíšakově.´“ Izraelští velitelé i král se pokořili a řekli: „Hospodin je spravedlivý.“ Když Hospodin viděl, že se pokořili, stalo se slovo Hospodinovo k Šemajášovi: „Pokořili se, neuvedu na ně zkázu, ale dám jim brzy možnost úniku; mé rozhořčení na Jeruzalém nebude vylito skrze Šíšaka.“ (2Pa 12,5b-7) 

Vůdcové národa si mysleli, že jim stačí jejich schopnosti a že mohou uspět ve své síle. Cenou, kterou měli Judejci zaplatit za svoji neposlušnost, bylo otročení pozemským králům, aby si to mohli dobře srovnat se službou Hospodinu, jejich Bohu. Nevěra vůči Bohu má vždy neblahé důsledky.
Když přišel prorok Šemajáš a vyřídil poselství od Hospodina Rechabeámovi a judským velitelům, kteří se stáhli do Jeruzaléma, došlo k obratu. Boží varování „dopadlo na úrodnou půdu“. Bůh svůj trest nakonec zmírnil, když judští vůdci vyznali své hříchy, pokořili se a také uznali, že na ně trest dopadl zaslouženě.
Zápasíš a prožíváš osamocení, protože hřích narušil tvůj vztah s Bohem? Vyznání a upřímná pokora otevřou dveře Boží milosti a Bůh tě znovu přijme a obnoví. Ne proto, že by musel, ale proto, že tě miluje. 
Rechabeámův životní příběh byl tragický, protože nehledal a nerespektoval Boží vůli. „Dopouštěl se toho, co je zlé, neboť se nedotazoval Hospodina upřímným srdcem.“ (2 Pa 12,14) Přerušit komunikaci s Bohem je nebezpečné. Můžeme dělat mnoho okázalých, třeba i náboženských úkonů, ale bez upřímnosti a pokory to prostě nemá smysl. Náš milující Otec k nám různými způsoby promlouvá, konejší, napomíná a vychovává. Dáme se mu plně k dispozici, aby nás mohl formovat do své podoby?
„Koho Pán miluje, toho přísně vychovává, a trestá každého, koho přijímá za syna.“ (Žd 12,6)

Antonín Srb (Sokolov)

pondělí - 29. července 2Pa 13,1-23

Král staví na věrnosti Hospodinu

Naším Bohem je Hospodin; my jsme ho neopustili. Kněží, synové Áronovi, i lévijci řádně slouží Hospodinu. Pak judští muži spustili válečný pokřik. Za pokřiku judských mužů porazil Bůh Jarobeáma a celý Izrael před Abijášem a Judou. (2Pa 13,10 a 15)

V Izraeli vládne bezbožnost a modlářství. Na trůnu nesedí syn Davidův, a také bojují s judským královstvím. Novým králem v Judsku se stal Abijáš, syn Rachabeáma, syna Šalamounova. Abijáš kraluje z Jeruzaléma a kraluje dobře a v bázni před Hospodinem. Abijáš zdědil válku s Izraelem po svém otci, který po téměř celou svou vládu válčil s Jarobeámem. Abijáš a celé Judsko nebylo ve výhodném postavení, Izraelci měli podstatně větší vojsko, ale to se nakonec ukázalo jako nepodstatné. Abijáš totiž věděl, že mnohem víc záleží na něčem jiném než na velikosti vojska. To podstatné je, že Hospodin stál na jejich straně. Abijáš vložil osud své země, životy sebe a svých mužů na Hospodina. Na rozdíl od Jarobeáma totiž věděl, že víra a věrnost Hospodinu je to nejdůležitější. A měl pravdu. Jarobeám by tu bitvu jinak vyhrál. Měl víc mužů, Abijáše napadl i ze zálohy a celou judskou armádu obklíčil. Kdyby nestál Hospodin na Abijášově straně, určitě by prohrál. Hospodin s ním ale byl, a proto když kněží zatroubili na trubky a judští muži spustili válečný pokřik, bylo rozhodnuto. Hospodin porazil Jarobeáma, ne Abijáš. Ten si toho ovšem byl vědom a nadále věrně sloužil Hospodinu. To byly nejlepší základy pro vládu, jaké mohl mít. 
My sice nejsme králové Judska nebo Izraele, nestojíme proti cizím vojskům a velmi často vedeme nezajímavé, skoro až nudné životy. To ale neznamená, že bychom neměli své životy stavět na věrnosti Bohu. I když nám nepomůže porazit statisícovou přesilu, je s námi každý den a stejně jako v případě Abijáše je pro nás tím nejlepším základem pro život.

Jakub Šíp (Pardubice)

úterý - 30. července 2Pa 14,1-14

Boží pomoc pro bezmocné

Ása volal k Hospodinu, svému Bohu. Řekl: „Hospodine, jen ty jsi s to pomoci, postaví-li se mocný proti bezmocnému. Pomoz nám, Hospodine, náš Bože, neboť ty jsi naše opora. V tvém jménu jsme přitáhli proti tomuto davu. Hospodine, ty jsi náš Bůh, proti tobě člověk nic nezmůže!“ (2Pa 14,10) 

Podle vzoru svého otce, krále Abijáše, i král Ása stavěl na víře v Hospodina. Dalo by se řící, že ještě více. Díky jeho věrnosti bylo Judsko po 10 let ušetřeno válek, až nakonec bylo napadeno Kúšijcem Zerachem. Zerach napadl Judsko s velkým vojskem, a tak se Ása obrací k Hospodinu a vyznává jeho moc. Vyznává, že Bůh je ten, kdo může zvrátit situaci ve prospěch slabého, kdo může kdykoliv porazit silného, a proti komu žádný člověk nic nezmůže. Ása vkládá Bohu do rukou tuto bitvu, protože v Jeho jménu vytáhli do boje a v Jeho jménu budou bojovat. Nakonec také v Jeho jménu zvítězili. Bůh pomohl bezmocnému proti mocnému a dal Ásovi veliké vítězství; porazil Kúšijce na hlavu a dal Judejským velikou kořist. 
Já si často připadám bezmocný, že nedokážu ovlivnit věci, které se dějí okolo mne, a určitě nejsem jediný. To ovšem neznamená, že na naší straně není někdo mocný. Ba naopak, je s námi ten nejmocnější a ten nám pomůže. Bůh je s námi, a i když si připadáme slabí a bezmocní, tak to neznamená, že nás každý mocný přemůže. Bůh stojí při bezmocných, nechme si proto od něj pomoci; není to známka slabosti, ale víry. 

Jakub Šíp (Pardubice)

středa - 31. července 2Pa 15,1-19

Nadšené rozhodnutí věrnosti Hospodinu

Přísahali Hospodinu mocným hlasem a nadšeným hlaholem za zvuku trubek a polnic. Z té přísahy se radoval celý Juda. Přísahali celým srdcem, že ho budou hledat s veškerým zanícením, aby se jim dal najít. A Hospodin jim dopřál klid na všech stranách. (2Pa 15,14-15) 

Po nedávných zkušenostech s Hospodinem si král Ása vzal k srdci slova proroka Azarjáše a pokračoval v mýcení modlářství a vyznávání falešných bohů a bůžků. Král v tom ovšem není sám, všechen jeho lid se spojil k obětem z lupu a válečné kořisti po poslední válce s Kúšijcem Zerachem. Mnoho lidí z Izraele přecházelo do Judska, protože viděli, že Hospodin je s Ásou. Všichni se shromáždili k obětem a rovnou uzavřeli smlouvu, v níž se zavazovali dotazovat se Hospodina, a kdo by se nedotazoval, propadl smrti. Dokonce i matka krále Ásy byla zbavena svého postavení pro modlu, kterou král osobně zničil a spálil. Celý Izrael se nadšeně zavázal smlouvu dodržovat. Všichni chtěli být věrni Hospodinu. A i když to stále nebylo perfektní, i když to stále nebyla dokonalá věrnost všech, i když se nepodařilo odstranit všechny modly a návrší, Hospodin byl s nimi a královo srdce bylo při Hospodinu. Ani my nejsme dokonalí; často se pro něco horlivě rozhodneme, ale nadšení postupně opadne. Tento slib věrnosti Bohu jen tak nevychladl a stejně by tomu mělo být i u nás. Je to jedna z mála věcí, která by měla být jasná naskrz našimi životy. Ať už jsme se rozhodli nebo rozhodnutí zvažujeme, měli bychom za tím stát a naše srdce by mělo být při Bohu stejně jako srdce Ásovo. 

Jakub Šíp (Pardubice)

čtvrtek - 1. srpna 2Pa 16,1-14

Hořké vítězství

„Neboť oči Hospodinovy obzírají celou zemi, takže se mohou vzchopit ti, jejichž srdce je cele při něm. Ale v této věci jsi jednal jako pomatenec, a od nynějška budeš muset válčit.“ Ása se na vidoucího rozlítil a dal ho vsadit do žaláře; tak ho ta věc rozzuřila. V oné době Ása ukřivdil mnohým z lidu. (2Pa 16,9-10) 

Příběh krále Ásy má správný dějový zvrat, který očekáváme v každém dobrém knižním nebo filmovém příběhu. Hlavní hrdina je z počátku „klaďas“, moudrý vláce, úspěšný vojevůdce, bojovník proti zlu zde symbolizovanému modlami falešných bohů. Jenže kdo by na takový příběh dnes šel do kina? Takový příběh bez dějového zvratu by nám nepřišel dostatečně realistický. A je to vlastně pravda. Vždyť kdo žije život, kde se vše daří, kde neselháváme? Kdo je opravdu dobrý? Nikdo. Ani král Ása takový nebyl. V krizové situaci hledal pomoc jinde než u Hospodina, přestože měl zkušenost, že Pán umí vysvobodit v těžké situaci. Už jednou byl v situaci, kdy stál proti nepřátelské armádě, spolehl se na Hospodina a zvítězil. Nyní to přišlo znovu. Nepřítel nebyl neznámý, nebyl to žádný pohanský národ. Nepřítelem byl izraelský král. Vskutku bratrovražedné střetnutí. 
A král Ása se obrátil o pomoc na Ben-hadada krále aramejského, který mu byl smluvně vázán. A k zaplacení jeho podpory použil nejen své zlato, ale zlato z Hospodinova domu, tedy z chrámu. A vyšlo to. Společně vyplenili několik izraelských měst a donutili izraelského krále k ústupu. 
Byl to vlastně úspěch. Jenže za jakou cenu? Za cenu zlata z Hospodinova domu. Za cenu hledání pomoci u pohanského krále. A konečnou cenou, kterou Ása zaplatil, bylo opuštění Hospodina. Když Hospodin poslal proroka, aby krále varoval před následky jeho činů, a aby tím krále opět přivedl k sobě, reagoval Ása zatvrzením. Prorok skončil ve vězení. A král Ása ukřivdil mnoha dalším lidem. 
Některá vítězství mají hořkou příchuť. Chceme být vítězi, chceme být úspěšní, a když zrovna rychle nepřichází pomoc od Pána, máme tendenci hledat spojence jinde. Ale taková vítězství nám nemusí přinést štěstí a požehnání do našich životů. Zvažujme dobře, kde a u koho hledáme pomoc. Důvěřovat Pánu Bohu je možná těžší, vyžaduje to víru a trpělivost, ale získáme pokoj a požehnání.

Luděk Šíp (Pardubice)

pátek - 2. srpna 2Pa 17,1-19

Jóšafatovo pevné přimknutí se k Hospodinu

Hospodin byl s Jóšafatem, neboť chodil po cestách, jimiž chodíval dříve jeho otec David, a nedotazoval se baalů. Dotazoval se Boha svého otce a řídil se jeho přikázáními, ne jak to činil Izrael. (2Pa 17,3-4) 

Král Jóšafat od samého počátku svého kralování chodil po cestách Hospodinových. Snad i život jeho otce Ásy mu byl jak příkladem, tak i varováním, že být věrný Hospodinu je zásadní pro život. A Jóšafat se opravdu snažil. Nejenže vládl pevně, ale snažil se být i spravedlivý. A protože chápal, že jako panovník nese odpovědnost za svůj lid, zajistil, aby v judských městech bylo vyučováno z knihy Hospodinova zákona.
Jóšafat byl hrdý, že chodí po cestách Hospodinových. Věděl, že tak je to správné, a že když to dělá, může být na právem na sebe hrdý. My dnes jistě cítíme, že ani naše chození s Pánem, není naší výhradní zásluhou, přesto se nabízí otázka, zda jsme hrdí na to, že následujeme Pána Ježíše.
Nejde o pýchu, nejde o žádné „záslužnictví“ před Bohem. Nejde o to, že bychom si mohli nějak Boží milost a spasení zasloužit tím, že chodíme s Pánem. Ale chodit s Pánem v dnešním světě není vždy snadné. Držet se Božího slova, usilovat žít tak, jak se to líbí Pánu, to nepřináší obdiv tohoto světa. A právě proto můžeme být hrdí sami na sebe, pokud chodíme s Pánem. Nejenže se nemáme za co stydět, ale naopak máme být na co hrdí.
Jóšafatovo srdce bylo naplněno hrdostí, že chodí po cestách Hospodinových (v 6). Naplňme i naše srdce hrdostí, že chodíme po cestách Božích.

Luděk Šíp (Pardubice)

sobota - 3. srpna 2Pa 18,1-27

Servilní proroci a prorok Mikajáš

Posel, který šel zavolat Míkajáše, mu domlouval: „Hle, slova proroků jedněmi ústy ohlašují králi dobré věci. Ať je tvá řeč jako řeč každého z nich, mluv o dobrých věcech!“ Míkajáš odpověděl: „Jakože živ je Hospodin, budu mluvit to, co řekne můj Bůh.“ (2Pa 18,12-13)

Prorocká služba nebyla v Izraeli lehkým údělem. Což o to, když prorok zvěstoval dobré věci, byl i prorok dobře přijímán, ale pokud zvěstoval zlé věci, často to odnesl. A tak i proroci našli východisko; mluvit dobře, zvěstovat úspěch a dobré věci. 
Moc se do našich časů nezměnilo. Mnozí i dnes raději říkají jen to, co lidé chtějí slyšet. A zdaleka nejde jen o politiky a jejich předvolební sliby a kampaně. Často nechceme zatěžovat mezilidské vztahy něčím negativním, nechceme si dělat problémy v zaměstnání tím, že budeme říkat nepříjemné věci, které nadřízení nechtějí slyšet. Ale je o správné? Jistě je to lehčí cesta, ale není to cesta pravdy.
Máme jistou zodpovědnost za svěřenou pravdu. A není vždy snadné pravdu říkat. Zvlášť když o ni nikdo nestojí. Ale pokud nezazní, nevíme, jaké negativní důsledky to přinese.
Prorok Míkajáš byl takovým osamělým prorokem mezi všemi ostatními, kteří prorokovali nejen ve jménu pohanských božstev, ale i ve jménu Hospodinově. A i když je „přátelsky“ vyzýván kolegou prorokem, aby neprorokoval zlo, není ochoten se podřídit. I když způsob, kterým prorokuje, je možná trochu provokativní, přesto zvěstuje pravdivě slovo Hospodinovo. Sice o ně nebyl zájem, skoro nikdo o ně nestál, ale zaznělo. A když se naplnilo, mohli všichni vědět, že Pán Bůh je včas varoval. To, že neposlechli, už byla jejich zodpovědnost. 
Prorok Míkajáš obstál navzdory protivenství, nenechme se odradit ani my.

Luděk Šíp (Pardubice)

neděle - 4. srpna 2Pa 18,28-19,3

Pochybné válečné spojenectví s bezbožníkem

Tu proti němu vyšel vidoucí Jehú, syn Chananího, a řekl králi Jóšafatovi: „Budeš pomáhat svévolnému a milovat ty, kdo nenávidí Hospodina? Kvůli tomu se na tebe Hospodin rozhněval.“ (2Pa 19,2)

Judský král Jóšafat se spojil s nechvalně známým izraelským králem Achabem. A i přes varování proroka Míkajáše se společně vydali do boje proti Aramejcům. I když král Achab úskočně chrání sám sebe převlekem za obyčejného vojáka a krále Jóšafata nechá v královském oděvu, aby na sebe přitáhl nepřátele, nakonec to byl Achab, který zemřel, Jóšafat je s Boží pomocí zachráněn. Můžeme-li soudit, tak asi spravedlivý výsledek.
Achabův příběh tím skončil, ale Jóšafatův ne. A tehdy přichází slovo Hospodinovo: „Budeš pomáhat svévolnému a milovat ty, kdo nenávidí Hospodina? Kvůli tomu se na tebe Hospodin rozhněval.“ 
Někdy jsou nám lidé sympatičtí, máme nějaké důvody mít k nim bližší vztah. Asi tak působil na Jóšafata král Achab. Byli spřízněni příslušností k Izraeli, i když každý vládl svému království. Jóšafat vnímal Achaba jako svého bratra. Ale král Achab byl svévolník, nespravedlivý král, který se stavěl proti Hospodinu a jeho služebníkům. A na tom skutečně záleželo. Proto je důležité vnímat lidi, kteří nám jsou blízcí, nejen z pohledu toho, jak nám jsou milí, jak na nás působí. Potřebujeme vnímat, zda milují Pána Boha, zda nepůsobí zlo druhým lidem. Na tom záleží. Dobře si zvolme, komu důvěřujeme, koho následujeme, ať potom nemusíme hledat záchranu z podrazů. Pán Bůh umí zachránit, ale pokud je to možné, je lépe tomu předejít.
 
Luděk Šíp (Pardubice)

pondělí - 5. srpna 2Pa 19,4-11

Nestranný a neúplatný soud

Také v Jeruzalémě ustanovil Jóšafat některé z lévitů, kněží a z předáků izraelských rodů pro Hospodinovo právo a pro spory a oni se vrátili do Jeruzaléma. (2Pa 19,8)

Samotný biblický text je pouhou informací o Jóšafatově ustanovení spravedlivého soudu podle Božího práva pro lid. Z předešlých dní známe souvislost v této záležitosti. Řekněme, že po celý čas historie lidstva od stvoření až dodnes se Ten jediný živý Bůh stará, aby ze zkažené Země úplně nevymizelo právo s Božími zákonitostmi. Po celou dobu lidské existence vždy povolává k věrnosti jednotlivce nebo krále mající moc či autoritu, aby ničili modloslužebnictví a jím vytvořené ohavnosti a znovu vedli lid k nápravě a obnově vztahu mezi nimi a jejich Bohem. Ono se to stále v celé historii Bible až dodnes opakuje. Střídají se roky věrnosti s léty neposlušnosti a smilnění s cizími božstvy, vytvořenými lidskýma rukama. Spravedlivých rozřešení lze docílit jen v těsné blízkosti se spravedlivým Soudcem, který sám určil právo a spravedlnost. On určuje podmínky pro každý proces při jednání. Ani Boží zaslíbení nejsou nepodmíněná. 2Pa 15,2: ,,Bůh bude s vámi (slib), KDYŽ budete s ním (podmínka). JESTLIŽE ho budete hledat (podmínka), dá se vám nalézt (slib), ALE JESTLIŽE ho opustíte, opustí vás.“ A 2Pa 16,9: ,,Vždyť Hospodinovy oči obzírají celou zemi, aby posílil srdce těch (slib), KTEŘÍ JSOU CELE S NÍM (podmínka). Jednal jsi v tomto bázlivě, proto ti od nynějška nastanou boje.“ Vybočit z Božích cest kvůli strachu anebo zbabělosti je nebezpečnější než projít obtížnou cestu, ale s Boží podporou. Celý Boží zákon nás provází životem s neodmyslitelnou podmínkou: poslušnost z lásky. 
„Protože neznají Boží spravedlnost, a místo toho usilují založit svou vlastní spravedlnost, nepodřídili se spravedlnosti Boží.“ (Ř 10,3)

Jiří Jáně (Šumperk)

úterý - 6. srpna 2Pa 20,1-13

Hledání pomoci u Hospodina

Jóšafat dostal strach; rozhodl se hledat Hospodina a vyhlásil v celém Judsku půst. Judejci se shromáždili, aby hledali pomoc od Hospodina. Také ze všech judských měst přišli, aby hledali Hospodina. (2Pa 20,3-4; ČSP)

„Modlíš se každý večer?“ ptali se malého chlapce. „Ne,“ odpověděl, „někdy nic nepotřebuji.“ Je zajímavé, že lidé volají Boha jen když jim „teče do bot“..., ale ne všichni. Bůh nemusí v našem životě hrát roli jen jakéhosi likvidátora životních škod a pohrom, ale můžeme s ním mít blízký - přátelský vztah (se vší úctou a podřízeností, protože On nás nesčetněkrát převyšuje...). Říkám tomu „známosti na vyšších místech“. Bible o tom mluví takto: „Kdo má Syna, má život; kdo nemá Syna Božího, nemá život...“ (J 3,36) Jak to ale bylo s králem Jóšafatem, o kterém dnes čteme? Do jaké skupiny lidí bychom ho zařadili? Vypadá to na první pohled, že když se dostal do zapeklité situace, dostal strach a začal volat: „Pane Bože, pomoc…“ Čteme, že Jóšafat dostal strach a rozhodl se hledat Hospodina (to ovšem neznamená nic v tom smyslu, že Hospodin se ztratil, a že ho Jóšafat musí nejdříve najít, aby ho požádal o pomoc. „Hledat“ zde znamená modlit se, volat k Hospodinu). Jóšafat se svým národem – kdy se všichni sjednotili – nevolá k Bohu, na kterého si (náhodou) vzpomněl, ale k Bohu, kterého důvěrně zná. Dobře ví, jaký je to Bůh, co všechno dokáže a jaké zaslíbení dal svému národu – lidu Izraele. Čti znovu verše 6 -12. Ten poslední verš v parafrázovaném textu „Slovo na cestu” zní: „Nedokážeme se sami ubránit tak velkému vojsku, které na nás útočí. Nevíme, co bychom měli udělat, ale právě proto se spoléháme na tebe.” A tak – znáš Boha osobně, a to i ze zkušeností v praktickém životě, a spoléháš se na něj? Znáš Boha velkých možností? Anebo jen občas zavoláš: „Pane Bože…”, když ti „teče do bot”? 

Mirek Jersák (Šumperk)

středa - 7. srpna 2Pa 20,14-30

Když je boj Boží, není se co bát

Pozorně naslouchejte, všichni Judejci a obyvatelé Jeruzaléma, i ty, králi Jóšafate. Toto vám praví Hospodin: „Nebojte se a neděste se tohoto velikého množství.“ Boj není váš, ale Boží. (2Pa 20,15)

V dnešním textu nacházíme jednoduchý popis Boží práce s Božím lidem či jednotlivcem.
Na začátku se král Jóšafat doptává Hospodina, zda mu pomůže v jeho problémech s napadením okolními národy. Mezi izraelský lid sestupuje Duch Hospodinův a radí jim, co mají dělat a jak se v oné situaci zachovat. Izraelci jdou do „boje” poslušně a s vírou. Ještě nic nevyhráli, ale již mají jistotu vítězství, protože důvěřují Hospodinu, a tak ho chválí a oslavují jeho jméno. Hospodin vede vítězný boj. Izraelci znovu slaví a chválí Boha s vděčností a radostí, že mají tak úžasného, všemocného Boha. Okolní národy se třesou a nechávají izraelský národ na pokoji.
Ano, tento den může začít takto:
Můj Bože, mám před sebou opravdu těžký den, neboť nevím, co mě dnes čeká. Prosím, jaká je Tvá vůle pro dnešní den v mém životě? Komu mohu říci o tobě a Tvé milosti, o Ježíši? Prosím, zjev mi skrze Ducha svatého, kudy se mám vydat a jak situace v mém životě řešit právě dnes?
Pak budeš naslouchat….
A můžeš vyjít s chválou v ústech i srdci, protože Hospodin je věrný, bude ve všem s tebou, ukáže ti postupně, co máš dělat. Možná se stanou věci, které jsi nečekal a ani neplánoval, ale nemusíš se ničeho bát. Pokud jsi udělal vše, co ti řekl, s důvěrou můžeš pokračovat ve chvalách. Jaké by byly naše dny, pokud bychom takto chodili s Bohem každý den?
Tak vykroč a choď s ním.

Ivo Pospíšil (Šumperk)

čtvrtek - 8. srpna 2 Pa 20,31-37

Svévolné podnikání se nevyplácí

Ale potom se Jóšafat, král judský, spolčil s Achazjášem, králem izraelským, a ten ho svedl k svévolným činům. (2Pa 20,35)

Judského krále Jóšafata, syna Ásy, hodnotí písmo jako jednoho z nejslavnějších králů Judských. I když ne zcela úplně odstranil modloslužbu lidu, zasadil se o vyučování Knihy zákona Hospodinova. Na lid dolehla bázeň a Hospodin byl s ním. Žehnal mu bohatstvím i bezpečím před okolními národy. Ale jak jsme zvyklí říkat: „chybička se vloudila“. A ne ledajaká. Nejprve se spřáhl s Achabem, králem izraelským, a šel s ním do boje proti Rámotu v Gileádu. Kvůli spojení se svévolným Achabem se na něj Hospodin rozhněval. Potom se Jóšafat spolčil s Achazjášem, synem Achabovým, jak čteme ve 35. verši, aby ho svedl ke svévolným činům. Pustili se do podivného podnikání - do výroby zámořských lodí. Na tom by snad nebylo nic špatného. V 1Kr 22,49 se píše, že se chystali vyplout do Ofíru pro zlato. Jaké k tomu měli motivy, ale nečteme. Jisté je, že spolčení s Achazjášem Hospodin zavrhl jako nedobré; Jóšafatovi to sdělil prorok Eliezer. Když dva dělají totéž, není to vždy totéž. A tak všechny jejich lodě ztroskotaly. Zajímavé je tady užití slova spolčení (v. 35). Ten výraz může mít několik významů. Jedním z nich je i v dnešní terminologii oblast trestního práva, kdy se dva spolčí a spáchají trestný čin. Sazba je až 10 let. Jaká je sazba za opuštění Božích příkazů a přiklonění se ke svévolníkovi? Může to být ztráta Hospodinovy přízně, a jak víme ze života Izraelců, i Boží tresty. Ve 2Kor 6,14-15 se píše: „Nedejte se zapřáhnout do cizího jha spolu s nevěřícími! Co má společného spravedlnost s nepravostí? A jaké spolužití světla s temnotou? Jaký souzvuk Krista s Beliálem? Jaký podíl věřícího s nevěřícím?“ Rozvažujme dobře i my, do jakých činností se pouštíme. Zda je to v pořádku před Bohem? Může do toho jít On s námi? Svévolné podnikání se nevyplácí!

Jan Sláma (Šumperk)

pátek - 9. srpna 2Pa 21,1-11

Ovlivnění špatnými příklady

Řídil se (Jehoram) ale způsoby izraelských králů, jako to dělali v domě Achabově, neboť se oženil s Achabovou dcerou. Páchal, co je v Hospodinových očích zlé. (2Pa 21,6; B21)

Starozákonní texty fascinují až zdrcující upřímností, s jakou líčí postavy z historie Božího lidu. Nenajdeme zde naleštěné profily hrdinů, ale skutečné příběhy, které k nám hovoří svou reálností a mohou nám být povzbuzením a varováním zároveň. 
Judský král Jóšafat, otec a královský předchůdce Jehorama, byl prohlášen za dobrého krále (2Pa 20,32), který se upnul k Božím cestám, odstranil ze země posvátné kůly a nevyhledával pohanské bohy (2Pa 17,3-6). Smutné je proto jeho spojenectví s králem Achabem, který byl ztělesněním modloslužby a pronásledování Božího lidu (2Pa 18). Jóšafat navíc toto spojenectví utvrdil sňatkem svého syna Jehorama s dcerou krále Achaba a královny Jezábel Ataljou (2Pa 21,6). 
Sňatky s ženami uctívajícími cizí bohy se staly příčinou úpadku i moudrého krále Šalamouna (1Kr 11,1-4) a podobným způsobem i sňatek Jehorama a Atalji vedl k úpadku Jóšafatových potomků, kteří se nechali svést příkladem Achabova domu (2Pa 21-22).
Co to vše znamená pro nás dnes? Pavel nás varuje před spřahováním se s nevěřícími (2 Kor 6:14). Interakce s nevěřícími jistě skýtá mnohá úskalí a může být nebezpečím pro naši věrnost Bohu. Ježíš se modlil, abychom ve světě zůstali uchráněni od zlých vlivů světa (J 17,15). Nemusíme se vyhýbat kontaktu se světem, a ani nemáme být uzavřeni v kuklách, schováni před světem nevěřících. Jsme ale povoláni k tomu, abychom proměňovali svět pravdou evangelia, nikoliv abychom se sami nechávali vtisknout do forem světa! Bohy ze dřeva a kamenů dnes nahradily moderní modly: smartphony, televize, zábava, majetek a cokoliv dalšího, co odsouvá naši víru v živého Boha na druhou kolej. Vezměme si proto příklad z Jozua, který vyjádřil svou volbu jasně, když řekl: „Já a můj dům však budeme sloužit Hospodinu.“ (Joz 24,15) 

Jan Daněk (Šumperk)

sobota - 10. srpna 2Pa 21,12-20

Král, který nezanechal nic dobrého

Bylo mu dvaatřicet let, když začal kralovat a kraloval v Jeruzalémě osm let. Odešel a nikomu se nezastesklo. Pohřbili ho v Městě Davidově, avšak nikoli v hrobech královských. 
(2Pa 21,20)

Judský král si vzal za ženu dceru izraelského krále. Na první pohled správná volba. Je třeba se poohlédnout po ženě podobných kvalit, podobného postavení, podobného vzdělání, prostě koho jiného než někoho z královského rodu. A navíc, přece jsme lid Izraele, takže určitě správná volba bude dcera izraelského krále, a ne krále pohanského... Bylo mu 32 let a byl při síle! Měl dost své moudrosti, byl rozhodný a uměl jednat! 
A byl to asi krásný vztah, rodily se jim děti, a král si své ženy asi velmi vážil a přizpůsobil se jí v mnohém. Rozšířil své obzory, měl širší rozhled. Ale v jeho vztahu s Bohem se staly chyby, které měly vliv na jeho lid, lid judský. Přijal „doplňky“ své ženy v možnostech bohoslužby a svedl tak lid k pohanským praktikám. Na jedné straně byl velice vstřícný ke své ženě, ale svou původní rodinu zavrhl. Ne jen tak mávnutím ruky, opovržením, ale rovnou své bratry pozabíjel. Důvod neznáme, ale neměl pak žádné domácí odpůrce a choval se jako sebejistý král, který zvládne i své odpůrce zvenčí. A tak se stalo, že Bůh se rozhodl tuto sebejistou narušit, poslal mu silné protivníky z Pelištejců, Edomců a Arabů. V první řadě přišel o své potomky a vojáci, kteří jej přemohli, mu nechali jen nejmladší dítě... byla to hrůza... a nakonec se stalo přesně to, co Bůh promluvil skrze proroka: král onemocněl vážnou nemocí. Trpěl velkými bolestmi po dobu dvou let a zemřel jako nežádoucí. Zemřel jako čtyřicetiletý, opovržený... 
Jak jsme na tom? Připustíme si, že by někdo mohl mluvit do našeho života jako prorok, který označuje naše špatné skutky? Hledíme na Boha přímo skrze Ježíše, nebo nám naše „dobré“ zvyky, třebas i zvyky naší ženy, začaly bránit přímému a čistému vztahu s Bohem?

Petr Málek (Šumperk)

neděle - 11. srpna 2Pa 22,1-12

Další král pod zlým vlivem

I on chodil po cestách domu Achabova, neboť jeho matka mu radila k svévolnostem. Dopouštěl se toho, co je zlé v Hospodinových očích, jako dům Achabův, neboť ti mu po smrti jeho otce byli rádci k jeho vlastní zkáze. (2Pa 22,3-4)

Podobně jako v pátečním textu čteme ve 22. kapitole o králi, který vystaven „radám domu Achabova“ nechodil po správných cestách a na tyto rady také doplatil životem. Mnoho toho o králi Achazjášovi, který začal vládnout ve svých 42 letech a vládl pouhý jeden rok, nevíme. Zato se nám v této kapitole odkrývá příběh o záchraně maličkého Jóaše, který je ukryt před krutou a vládychtivou matkou Achazjáše – Ataljou (tedy Jóašovou babičkou). Atalja byla „špatnou rádkyní“ svému synu, ale její příběh začíná už dříve, jak jsme tento týden četli. Začíná u jejích rodičů, kterými byli Achab a Jezábel, také u Omrího, který byl jejím dědou. Odmítnutím Boha Izraele a zavedením uctívání pohanského kultu na sebe a na celý národ uvedli prokletí/zlořečení, o kterých čteme v Deuteronomiu 28,14nn. Naplnilo se tak Eliášovo proroctví dané Achazjášovu otci: „…Za to, že jsi nechodil cestami svého otce Jóšafata ani cestami Ásy, krále judského, ale chodil jsi po cestě králů izraelských a sváděl jsi k modloslužbě Judu a obyvatele Jeruzaléma - jako sváděl k modloslužbě dům Achabův -, … Hospodin tvrdě napadne velikou pohromou tvůj lid, tvé syny i ženy i všechno tvé jmění…“ (2Pa 21,13-15)
Ataljinu posedlost touhou po moci a touhu po vyvraždění Davidovské linie v Judském království (ze které má vzejít Mesiáš) vnímám jako satanovu snahu zmařit Boží záchranné dílo. Boží plány však nemůže nikdo překazit, a to je pro nás povzbuzením ať už ve chvílích vlastního selhání, nebo zla a odporu světa proti Bohu, Ježíši Kristu a jeho nevěstě Církvi. Bůh je svrchovaný vládce nad dějinami, přestože okolnosti kolem nás mohou vypadat jako velká katastrofa. Co je Božím plánem? Eliáš prorokuje: „Učiním to, aby už izraelský dům nebloudil, nevzdaloval se mi a neposkvrňoval se všemožnými svými nevěrnostmi. I budou mým lidem a já jim budu Bohem, je výrok Panovníka Hospodina.“ (Ez 14,11) To je možné jedině díky oběti Pána Ježíše Krista, který se narodil přes satanovu snahu tomu zabránit skrze Atalju. Bohu díky!
K přemýšlení: Kdo je mým rádcem? Jak mě ovlivňuje rodina / okolí? Je něco v mém životě, na co by Bůh mohl „žárlit“?

Pavel Mrázek (Šumperk)

pondělí - 12. srpna 2 Pa 23,1-21

Obnovení smlouvy s Hospodinem

Jójada uzavřel smlouvu mezi sebou, vším lidem a králem, že budou Hospodinovým lidem. 
(2 Pa 23,16; ČSP)

Izraelský národ za svoji historii procházel rozličnými duchovními výšinami i hlubinami. Po době patriarchů nastal úpadek a Pán Bůh posílal jako záchranu soudce. Lid však stále toužil po tom, aby měl svého krále jako ostatní národy, a tak se vlády ujal Saul, po němž následovalo období duchovní prosperity v čele s Davidem a Šalamounem. Další směřování již tak radostné nebylo. Nejenomže se království rozdělilo, ale drtivá většina z panovníků také nechodila po Hospodinových cestách a páchala, co bylo zlé v Pánových očích. Důsledek toho, když vyvolený národ zapomene na svého Pána a jde si vlastní cestou, před námi leží i v pasáži pro dnešek. Vládne Achazjáš v zádech se svou matkou Ataljou. Tím, že usilují o život mladého Jóaše, je v bezprostředním ohrožení zaslíbení Mesiáše.
Nejenom že se Hospodin skrze svou prozřetelnost postaral o zachování jediného žijícího potomka v Davidovské linii, a zajistil tak podmínku pro naplnění svého slibu, navíc však povolává věrné služebníky jako je Jójada, který prosazoval Boží spravedlnost a bojoval proti uctívání model. Díky jeho odvaze byl zorganizován převrat, kterým se na trůn dostal právě Jóaš. Revoluce, která je v textu zaznamenaná, však není jen zlomem politickým, ale především duchovním. Kromě živého svědectví o Boží věrnosti vůči jeho slibům je hlasitým voláním pro čtenáře o mnoho let později ke stejné odvaze a usilování o spravedlnost, jakou měl velekněz Jójada. Hospodin se ke smělým životům ve věrnosti a ochotě riskovat pro Boží pravdu může přiznat a použít si je jako v oněch dnech, zejména však jsou milé v jeho očích.

Tomáš Ilgner (Kuřim, Rada Oboru mládeže)

úterý - 13. srpna 2 Pa 24,1-14

Praktické důsledky smlouvy - obnova chrámu

Potom se stalo, že přišlo Jóašovi na mysl obnovit Hospodinův dům. (2 Pa 24,4; ČSP)

Díky odvaze kněze Jójady a díky Boží milosti se události v Jeruzalémě najednou ubírají zcela jiným směrem. Zatímco v předchozí kapitole byl u vlády Achazjáš a v království převažovalo uctívání model, nyní po obnovení smlouvy s Hospodinem se lidé zavázali, že budou Bohu poslušným lidem. A dostavují se výsledky. Králi Jóašovi přišlo na srdce, že není možné, aby chrám, který měl být příbytkem svatého Pána Pánů, zůstal ve stavu, v jakém jej zanechala Atalja, která jej drancovala pro uctívání falešného boha Baala. Připravil plán, jak získat prostředky na obnovu zpustošeného chrámu a na obnovu uctívání Hospodina. Skutečnost, že prvně zvolený způsob nevyšel, Jóaše neodradil. Nalezl jiný způsob, jak materiálně i finančně zabezpečit obnovu chrámu, která byla úspěšně dokončena, a čteme, že chrám byl navrácen do původní podoby.
Dnešní pasáž ukazuje, jak se změna v srdci projeví i navenek. Král Jóaš, který byl pod zbožným vlivem a vedením kněze Jójady, známého již z předchozí kapitoly, nezůstal u pouhého vyznání ústy, že chce obnovit smlouvu. Vládcové země za těchto dnů skutečně toužili po tom, aby byli Hospodinovým lidem, a podnikali praktické kroky, jak mu být poslušnými. Stejně Kristus volá svou Církev, když říká, že pokud jej skutečně milujeme, budeme jej i poslouchat (J 14,15). Možná bude oblast, kterou potřebujeme dnešního dne vydat Bohu, souviset také s upřímností našeho uctívání. Anebo půjde o naši čistotu důvěru v Boha, věrnost Božímu slovu a našemu vyznávání. Reformace církve, kterou si v posledních měsících připomínáme, musí denně začínat v životě každého z nás.

Tomáš Ilgner (Kuřim, Rada Odboru mládeže)

středa - 14. srpna 2 Pa 24,15-27

Odvrácení od Hospodina s následky Božích soudů

Opustili dům Hospodina, Boha svých otců, a sloužili posvátným kůlům a modlářským zpodobeninám. Kvůli tomuto jejich provinění dopadlo na Judsko a Jeruzalém rozhořčení. 
(2 Pa 24,18; ČSP)

Král Jóaš je příkladem toho, kdy má člověk dobrý začátek, ale smutný konec. Poté, co zemřel kněz Jójada, který měl na krále velký vliv, se Jóaš odvrací na popud knížat od Hospodina zpět k modlám. Jako kdyby nepamatoval na probuzení, které za raných let jeho vlády nastalo, a všechno to dobré najednou opustil. Opuštění bohoslužeb v Hospodinově chrámu a jejich nahrazení pohanskými rituály nemohlo ujít pozornosti Hospodina, který se proto na Judsko a Jeruzalém hněval. Ve své milosti však posílá proroky, kteří lid varují. Namísto pokání jsou však odmítnuti. Když je kalich Boží trpělivosti naplněn, přichází trest v podobě aramejského vojska, které uspěje i proti přesile. Jak čteme ke konci kapitoly, i v tom má Pán své ruce.
Kéž bychom vzali vážně varování, které z dnešní pasáže přímo křičí. Nemůžeme očekávat Boží požehnání, pokud v našem středu a v našem nitru budeme trpět hřích a nevěrnost. To poznali Izraelci za dob Jozua, když nemohli porazit maličký Aj. Hospodin je Bohem, který si nenechá vzít svoji slávu, a proto potřebujeme být radikální v boji s hříchem a s modlami, ke kterým tak snadno tíhneme. Prosme našeho Pána, aby nám pomohl rozpoznat věci, které potřebujeme odložit dříve, než jejich kvas prokvasí celé těsto a než nás svedou do větší nevěrnosti. Nezatvrzujme své srdce před Boží pravdou, tak jako odmítli a ukamenovali kněze Zekarjáše, když je volal k pokání a navrácení k poslušnosti vůči Božímu slovu.

Tomáš Ilgner (Kuřim, Rada Odboru mládeže)

čtvrtek - 15. srpna 2Pa 25,1-27

Dobrý začátek, špatné pokračování

Činil to, co je správné v Hospodinových očích, ovšem ne celým srdcem. I stalo se potom, co Amasjáš přišel z boje proti Edómcům, že přinesl bohy synů Seíru, ustanovil si je za bohy, klaněl se před nimi a pálil jim oběti. (2Pa 25,2 a 14; ČSP)

Dnešní zamyšlení tne hluboko do naší lidské nátury. Je skutečně ostré jako dvousečný meč a nutí nás znovu zpytovat náš vztah k živému Bohu. O králi Amasjášovi se dočítáme, že činil, co je správně před Hospodinem. Stejně se o to snažíme i my. Nechal si však zadní vrátka. Čteme totiž, že tak nečinil celým srdcem. Ó jak tragický dodatek. Jaký vliv to mělo na Amasjášův život? Nejdříve žádný, vybojoval obrovské vítězství. Bůh mu znovu připomíná, že jeho síla je v Něm. „Vždyť Bůh má sílu pomoci i přivést k pádu.” (25,8b) Také že jeho bohatství leží v Něm samém. „Hospodin ti může dát mnohem víc než to.“ (25,9b) Jak krásná ujištění, která si můžeme i my připomínat v těžkostech. Avšak Amasjášovo srdce nebylo cele s Hospodinem. Tento problém se naplno odhalil ve skutečné zvrácenosti. „Přinesl bohy synů Seíru, ustanovil si je za bohy, klaněl se před nimi a pálil jim oběti.“ (25,14b) Ano, i takto se může projevit snaha držet si zadní vrátka. Písmo praví: „Nemylte se, Bohu se nikdo nebude vysmívat. Co člověk zaseje, to také sklidí.” (Ga 6,7) Pokud si kdokoli myslí, že dokáže sloužit dvěma pánům, vysmívá se Bohu a sklidí ze své mýlky časem zkázu. Nakonec čteme, že Amasjášova zkáza přišla od Boha (verš 20), který je Bůh žárlivě milující. 
Za co se modlit na základě toho textu? Bože, pomoz mi najít oblasti mého života, které si stále držím pro sebe. Nauč mě, Pane, se ti cele odevzdávat, ať už jde o to, na co se koukám, jak se chovám v rodině nebo jak přistupuji k vrchnosti. Nechť se plně spolehnu na Tebe.

Jordan Haller (Praha 3, Předseda Odboru mládeže)

pátek - 16. srpna 2Pa 26,1-16

Kámen úrazu zbožného krále Uzijáše

Činil to, co bylo správné v Hospodinových očích, stejně jako to činil jeho otec Amasjáš. I stalo se, že hledal Boha ve dnech Zekarjáše, zkušeného v Božích viděních. Ve dnech, kdy hledal Hospodina, mu Bůh dopřával úspěch. (2Pa 26,4-5; ČSP)

Možná už jste lehce zmoženi čtením knihy Paralipomenon. V každé kapitole je shrnuto tolik událostí, že se v nich člověk pomalu nevyzná. Když se nám souvislosti pospojují, najednou přijde zvrat. Je tomu tak i ve 26. kapitole. Pro větší přehlednost se na tuto kapitolu zaměříme dvakrát. Zde se dočítáme o králi Uzijášovi. Jak můžeme číst v citované pasáži, činil, co je správné. Bůh mu štědře žehnal na bitevním poli, v infrastruktuře i v materiálním zajištění. Kde je tedy háček? Vždyť se to zdá spravedlivé. Když dělám to, co Bůh chce, mohli bychom říct, že je logické očekávat Boží požehnání. Žel my lidé jsme hříchem zasaženi velmi hluboko a tento princip by nás zničil. Když se nám nedostává, reptáme jako Jobovi přátelé, když se máme tak akorát, častokrát chceme mít více. Někdy Bůh skutečně požehná a jsme zaopatřeni ve všech směrech, pak má ale tendenci se dostavit ta prastará nemoc, která zasáhla i anděly a uvrhla stvoření do prokletí, pýcha. (Na tento problém existuje jen jediný skutečný lék, který nekoupíte v lékárně, ale můžete ho dostat zdarma z Boží milosti: Kristova spravedlnost. Ta ani koupit nejde.) Král Uzijáš byl uštknut tímto jedovatým hadem a jednal zvráceně (verš 16), ale o tom více zítra. 
Za co se modlit dnes? Věřím, že aplikací dnešního textu je skutečné křesťanské umění, které apoštol Pavel shrnuje těmito slovy: „Neříkám to proto, že bych měl nedostatek; vždyť jsem se naučil být spokojen s tím, co mám. Umím se uskromnit a umím mít i nadbytek. Do všeho jsem zasvěcen: být sytý i hladový, mít nadbytek i nedostatek. Všecko mohu v Tom, který mne posiluje.“ (Fp 4,11-13) „Tomu mě uč, Pane. Amen.”

Jordan Haller (Praha 3, Předseda Odboru mládeže)

sobota - 17. srpna 2Pa 26,16-23

Selhání pozemského krále a sláva nebeského Krále

Když zesílil, povýšilo se jeho srdce, až nakonec jednal zvráceně. Zpronevěřil se Hospodinu, svému Bohu, a vešel do Hospodinova chrámu, aby pálil kadidlo na kadidlovém oltáři. 
(2Pa 26,16) 

Dnes přímo navazujeme na včerejší zamyšlení. Četli jsme o králi Uzijášovi, vše se vyvíjelo dobře až do 16. verše. Král podlehl pýše a chtěl se stejně jako satan povýšit nad Boha. Možná si říkáte, co? Čteme stejný text? Ano. V této krátké zmínce 16. verše se skrývá mnoho skutečností, které se musí rozklíčovat skrze pozadí, do kterého patří. Kadidlový oltář, ke kterému šel Uzijáš pálit kadidlo, byl ve vnitřní části chrámu, kam směli přistupovat pouze Bohem určení kněží z rodu Áronova. Uzijáš byl z kmene Juda, ale zmíněná pýcha v něm probudila touhu i po duchovní autoritě, která mu nenáležela. Oproti okolním národům nebyli judští králové uctíváni jako bozi, nebyli ani druzí po božstvech. Králi nenáležela ani služba v chrámě, to bylo poslání určené výhradně kněžím. To bylo na Uzijáše moc, a tak se povýšil nad daný Boží řád. Následky byly nevyhnutelné a král si odnesl malomocenství jako připomínku nezbytné pokory, bez které nikdo nemůže přistoupit k Bohu. Tento text nám úžasným způsobem připravuje cestu pro Krista, který jako Král a Kněz podle řádu Melchisedechova (viz. kniha Židům) vstoupil až do svatyně, roztrhl oponu a pozval všechny k přímému vztahu s Bohem. Uzijáš se nemohl povýšit nad Krista a jako první král vstoupit do svatyně k službě Bohu, tento úkol mohl splnit jedině Pán Ježíš Kristus Král a Kněz.
Za co se dnes můžeme modlit? Ztišme se v pokoře před skutečným Králem, který pro nás vstoupil do svatyně ne z pýchy, ale z lásky. To On jediný přinesl přijatelnou oběť Bohu. Děkujme Veleknězi za spásu, kterou pro nás vydobyl, a za službu, kterou před Otcem vykonává pro nás.

Jordan Haller (Praha 3, Předseda Odboru mládeže)

neděle - 18. srpna 2Pa 28,1-27

Judský král propadl pohanským ohavnostem

Nečinil to, co je správné v Hospodinových očích, jako to činil jeho otec David. Chodil po cestách izraelských králů a také udělal lité modly baalům. Obětoval v údolí Hinómova syna a spálil své syny ohněm podle ohavností pohanských národů, které Hospodin před syny Izraele vyhnal. (2Pa 28,1b-3; ČSP)

Čtení této kapitoly mě hluboce rmoutí. Znovu mě děsí, kam člověka zavedl hřích. V Božím vyvoleném národě takováto zvrácenost? Pokud čtete toto zamyšlení svým dětem, upozorňuji, že se pustím do krátkého historického zhodnocení, o co v tomto textu jde. Jak je vůbec možné, že takovýto text máme ve slově milujícího Boha? Zmínka o provádění ohněm odkazuje na vskutku ohavnou praktiku pohanských národů. Řecký historik Plutarch popisuje tento děsivý obřad, který se prováděl bohu Molekovi nebo Baalovi. Chudé rodiny byly nuceny prodávat své děti. Na bronzové soše se spálilo živé dítě při jásotu davu; matka musela sledovat v tichosti tuto hrůznou scénu bez slz, aby jí zůstaly peníze, které obdržela. Pokud ve vás tento popis historické skutečnosti vzbuzuje stejné rozhořčení jako ve mě, představte si, jak rozhněván byl svatý Bůh. Zrovna dnes jsem četl citát o naší kultuře: „V civilizované západní společnosti se lůno stalo smrtelnějším místem než bojiště” - Peter Barnes. Zamysleme se, co obětuje naše kultura. Proč ale tento text máme v Písmu? Věřím, že odpověď znovu leží v Kristu a jeho odpuštění. Boží nesmírná láska k jeho vyvoleným překonala i takovou ohavnost a v další kapitole Hospodin obnovuje Judské království skrze krále Chizkijáše.
Za co se modlit dnes? Pořád se mi klepou ruce, když píšu tyto řádky. Dnešní pasáž nepatří k nejkrásnějším na světě. Takové však bylo i naše srdce před tím, než ho Kristus očistil. Děkujme mu za to! Modleme se i za naši společnost s vědomím, že Hospodin přináší odpuštění, očištění a nový život v hned „další kapitole” našeho života.

Jordan Haller (Praha 3, Předseda Odboru mládeže)

pondělí – 19. srpna 2Pa 29,1- 36

Nečekaný zvrat v Judsku – náboženská reforma

Činil to, co je správné v Hospodinových očích, zcela jak to činil jeho otec David. Chizkijáš se vším lidem se radoval z toho, co Bůh lidu připravil, neboť vše se sběhlo nečekaně. (2Pa 29,2 a 36)

Náboženská reforma, návrat k Hospodinu, zvrat k dobrému tam, kde to nebylo dobré, je potřebné i v naší době, v naší situaci. Lze to však nějak jednoduše zajistit nebo snad nařídit? Nebo může přijít změna v našich životech, sborech sama od sebe? Náboženské reformě v Judsku předcházel celkový úpadek národa, porážky od nepřátel, mnoho padlých a zajatých. Nespoléhali na Hospodina, ale na pomoc perského krále, který vydrancoval Hospodinův dům. Uzavřeli dům Hospodinův a místo služby jemu sloužili cizím bohům.
Jak je to s námi? Jsme už úplně na dně, nespoléháme jen na pomoc světa, nesloužíme dnešním cizím bohům jako Juda? Opustili jsme Hospodina a uzavřeli mu chrám svých srdcí? Pak jsme zváni, abychom jednali jako Chizkijáš. On viděl úpadek svého lidu i to, že jeho otec nesloužil Hospodinu, Bohu svých otců. Rozhodl se však činit to, co je správné v Hospodinových očích. Otevřel dveře Hospodinova domu. Otevřeme i my dveře našich modliteben, aby byly otevřeny pro toužící, a ne jen snad jednou za týden. Přivedl kněze a lévijce - přiveďme ty, kteří kdysi sloužili Hospodinu, hráli, zpívali, modlili se, nerezignujme na to. Vyzval k posvěcení, i k posvěcení Hospodinova domu. Vynesme vše, co je před Bohem nečisté, ze svých životů, co je zlé v jeho očích. Nemusíme přinášet oběti jako Juda, ale můžeme vše přinést k Pánu Ježíši, který je platnou obětí za všechny hříchy. Pak začneme zpívat k poctě Hospodinu, možná vyhledáme i odložené hudební nástroje a budeme chválit Hospodina, který způsobil to, co neočekávali a co možná už neočekáváme ani my. Čiňme tedy to, co je správné před Hospodinem, aby mohlo přijít obživení a radost do našich životů a do našich sborů.

Václav Černík (Cheb 1)

úterý – 20. srpna 2Pa 30,1-27

Jednomyslnost způsobená Boží mocí

Avšak v Judsku způsobil Bůh svou mocí, že jim dal jednomyslnost, takže plnili příkaz krále a velmožů podle Hospodinova slova. Do Jeruzaléma se shromáždilo množství lidu, aby v druhém měsíci slavili svátek nekvašených chlebů; shromáždění bylo velmi početné. 
(2Pa 30,12-13)

Jednomyslnost, jedno srdce vypůsobené Boží mocí k vykonání příkazu krále a knížat, příkazu podle Hospodinova slova. Jednalo se o pozvání ke slavení hodu beránka Hospodinova v Jeruzalémě, ke kterému byl pozván Juda i celý Izrael. Byli vysláni běžci s listy od krále s poselstvím: Izraelci, navraťte se k Hospodinu a on se navrátí k vám pozůstalým. Hospodin je milostivý a slitovný a svou tvář od vás neodvrátí, když se k němu navrátíte. Někteří posly nepřijali, vysmívali se jejich pozvání. Sešlo se však velké množství a slavili tento svátek s velkou radostí po sedm dní. Od dob izraelského krále Šalomouna se nekonalo takové setkání. Levijci při něm s mocným zaujetím sloužili Hospodinu. Jsme svorní, jsme jednoho srdce, jsme plní radosti a jsou naše slavnostní shromáždění podobným důkazem jednomyslnosti? Můžeme to poznat podle toho, zda jsou shromáždění plná, nebo poloprázdná, zda byli pozváni všichni ti, co mohli být pozváni, jestli služba Hospodinu je konána s mocným zaujetím jako tehdy v Jeruzalémě. Možná už není dostatek těch, kdo by tuto službu vykonávali, kdo by zpívali a hráli s velikou radostí. Jednomyslnost znamená i zájem o ty, kteří byli v našich sborech a dnes již nejsou. Jednomyslnost způsobená Boží mocí se projevuje ve službě. Hlas modliteb kněží byl vyslyšen a jejich modlitba vešla až do jeho svatého příbytku, do nebe. Kéž Pán Bůh způsobí jednomyslnost v našich řadách ke své slávě a k naší radosti.

Václav Černík (Cheb 1)

středa - 21. srpna 2Pa 31,1-21

Ochotné přinášení desátků a darů na Boží dílo

Také nařídil lidu, obyvatelům Jeruzaléma, aby dávali dary kněžím a lévijcům, aby byli v Hospodinově zákoně pevní. Jak se ta výzva rozšířila, Izraelci přinášeli množství prvotin obilí, moštu, čerstvého oleje, medu i všeho, co se urodilo na poli. Též desátky ze všeho přinášeli v hojnosti. (2Pa 31,4-5)

Při slavnosti nekvašených chlebů, která probíhala s velkou radostí po dvakrát sedm dní, se Pán Bůh přiznal ke svému lidu. Během slavnostního shromáždění „ jedli a pěli chválu Hospodinu, Bohu svých otců“ (2Pa 30,22-23). Po této slavnosti král Chizkijáš nařídil lidu, aby tak, jak je psáno v Hospodinově zákoně, dávali dary kněžím a lévijcům. Čteme, že Izraelci tuto výzvu s velkou radostí uposlechli a přinášeli množství prvotin a také desátky. Pán Bůh stanovil dávání desátků a darů z prvotin, určených kněžím a lévijcům, čteme o tom na několika místech ve SZ, např. v Lv 27,30; v Nu 18,21; 18,24 a 18,26 nebo v Dt 12,11. Desátky ve SZ byly způsobem, jak podporovat chrámovou službu a její služebníky. Nebyly určeny na budování nebo zařizování bohoslužebných míst. Pán Bůh chtěl, aby je jeho lid dával dobrovolně (Dt 12,6) a radostně (Dt 12,12), aby si lid připomínal, jak jim Bůh žehná. Desátky a dary z prvotin byly jedním z předpokladů fungování chrámové služby. V Mal 3,8-10 Hospodin kárá svůj lid pro nevěrnost a neposlušnost ve věci desátků a obětí.
V Novém zákoně slovo „desátky“ uvedeno není, ale jsme zde na mnoha místech vybízeni buď přímo slovem, nebo příkladem, abychom dávali dary (1K 16,1-2; 2K 9,6-11; Sk 4,34-37). Také jsme apoštolem Pavlem vedeni, abychom podporovali ty, kteří nás vyučují (1Tm 5,17-18).
Služba Pánu Ježíši Kristu vyžaduje naše modlitby, naše ruce i nohy, náš čas, naše aktivity i naše finanční dary. Prosme Ducha svatého, aby nám ukázal potřebu našich sborů, našich bratří a sester i našich bližních a také to, co máme z toho, co nám dal náš nebeský Otec, oddělit na Boží dílo. Možná to bude desátý díl, možná i víc. Čiňme to ochotně a s radostí. Pamatujme, že „ochotného dárce miluje Bůh“ (2K 9,7).

Věra Černíková (Cheb 1)

čtvrtek - 22. srpna 2Pa 32,1-23

Boží pomoc je dostatečná proti lidské moci

„Buďte rozhodní a udatní, nebojte se a neděste se asyrského krále ani toho hlučícího davu, který je s ním. S námi je někdo větší než s ním. S ním je paže lidská, ale s námi je Hospodin, náš Bůh, aby nám pomohl a vedl naše boje.“ Lid se spolehl na slova Chizkijáše, krále judského. (2Pa 32,7-8)

V minulých dnech jsme si připomněli významné události v životě Izraele – jeho návrat k Bohu, slavnosti hodu beránka a nekvašených chlebů a s tím spojenou velkou radost, která byla v celém Judsku. Dnes v následující kapitole čteme, že do Judska přitáhl asyrský král Sancheríb, který dobyl všechna území, na která vstoupil. Byl si vědom své vojenské síly, pohrdal všemi národy včetně Judy a posmíval se i samotnému Hospodinu. Byl přesvědčen, že dobytí Judska bude snadnou záležitostí. Z lidského hlediska pro Judu neřešitelná situace, ale král Chizkijáš se nezalekl. Věděl, komu slouží a koho uctívá, a ve všem se naprosto spolehl na svého Boha. Nechal opravit hradby, zasypat vodní prameny vyskytující se mimo město, ustanovil vojenské velitele a povzbuzoval lid (2Pa 32,7-8). Lid mu uvěřil, spolehl se na Hospodina. Král Chizkijáš se společně s prorokem Izajášem modlil k Pánu Bohu a Hospodin Judu zachránil.
I my se můžeme dostat z lidského hlediska do neřešitelné situace. Může být způsobena druhým člověkem, nemocí nebo si ji můžeme zavinit sami. Jestliže je Pán Ježíš pánem našeho srdce a života, Boží slovo nám dává příklad, jak se zachovat. Dát z naší strany vše do pořádku, předložit tuto situaci Pánu Ježíši na modlitbě a prosit o pomoc. „Důvěřuj Hospodinu celým srdcem, na svoji rozumnost nespoléhej.“ (Př 3,5) Pokud jsme se od Pána Ježíše vzdálili, čiňme pokání, prosme o odpuštění a přijměme Spasitele do svého srdce. Potom pro nás budou platit slova apoštola Pavla: „Proto smíme říkat s důvěrou: ‚Pán při mně stojí, nebudu se bát. Co mi může udělat člověk?‘“ (Žd 13,6)

Věra Černíková (Cheb 1)

pátek - 23. srpna 2Pa 32,24-33

Pýcha a pokoření se krále Chizkijáše

V oněch dnech Chizkijáš smrtelně onemocněl. Modlil se k Hospodinu, a ten k němu promluvil a dal mu zázračné znamení. Ale Chizkijáš za prokázané dobrodiní nebyl vděčný, jeho srdce se stalo domýšlivým. Proto jej i Judu a Jeruzalém postihlo Hospodinovo rozlícení. Pak se Chizkijáš za pýchu svého srdce pokořil, on i obyvatelé Jeruzaléma, a Hospodinův hněv na ně za dnů Chizkijášových nedolehl. (2Pa 32,24-26)
 
Chizkijáš je jeden z mála judských králů, který je srovnáván se svým praotcem králem Davidem. Začal kralovat v 25 letech a čteme o něm, že činil to, co bylo dobré před Hospodinovýma očima. Ihned na začátku svého kralování otevřel Hospodinův chrám, ve kterém se konaly pravidelné bohoslužby. Tento jeho počin byl náboženskou reformou, která přivedla izraelský národ po mnoha letech zpět k Hospodinu. Ve 24. verši si můžeme přečíst o jedné důležité události z jeho života, kdy onemocněl a ocitl se na prahu smrti. Chizkijáš se modlil a prosil Hospodina o uzdravení. Bůh učinil zázrak, uzdravil ho a přidal mu dalších 15 let života.
Chizkijáš se z uzdravení radoval, ale netušil, že do jeho života přijde zkouška, ve které neobstojí. Po tomto zázraku přišli vyslanci Babylonského krále s dary a poselstvím. Chizkijášovi tato pozornost lichotila natolik, že byl vůči návštěvníkům až příliš otevřený a nakloněný. Místo svědectví o Hospodinu, který ho uzdravil, převládla u krále pýcha a chlouba a hostům raději ukazoval své poklady a bohatství.
Pýcha a domýšlivost jsou častou „nemocí“ nejen králů, ale i úspěšných lidí. Chizkijáš nebyl výjimkou. Ve 25. verši čteme, že ho za nevděčnost postihlo Hospodinovo rozlícení. Přichází prorok Izajáš a oznamuje mu trest za jeho počínání. Vše, čím se král svým hostům vychloubal, bude odvezeno do Babylonu a Jeruzalém a celé Judstvo budou pod nadvládou babylonského krále. Král Chizkijáš své pochybení uznal, pokořil se a souhlasil s trestem od Hospodina. Díky tomu, že se před Hospodinem pokořil, oddálil Hospodin trest pro Jeruzalém a Judu až na dobu po jeho smrti.
Pokora je vlastnost, která Chizkijáše staví po boku krále Davida. Ten se také vždycky, když mu Bůh poukázal na nějakou nepravost nebo hřích, pokořil a činil pokání.
Je to také dobrý příklad a ponaučení pro nás všechny. Když se v našich životech a v našich srdcích objeví provinění, hřích nebo nepravost, měli bychom se umět sklonit před naším Pánem a prosit jej za odpuštění. Příběh krále Chizkijáše je názorným příkladem toho, že se Bůh přiznává a odpouští všem, kteří k němu volají s upřímným srdcem.

Ferdinand Eliáš (Cheb 1)

sobota - 24. srpna 2Pa 33,1-9

Nejhlubší duchovní úpadek – horší než pohané

Menaše však Judu a obyvatele Jeruzaléma svedl, že se dopouštěli horších věcí než pronárody, které Hospodin před Izraelci vyhladil. (2Pa 33,9)

Pokud se s Boží pomocí zamyslíme jenom nad tímto jediným veršem z této kapitoly, vidíme pouze stinnou stránku tohoto krále Menaše. Můžeme také říci, že jaký byl král, takoví byli i jeho poddaní – všichni se chovali jako panovník. Tento příklad vidíme taky dnes, i když ne doslova. Je spousta dospělých a dětí, které si vezmou za vzor určitou celebritu nebo osobu, podle které se snaží žít. Napodobují například její styl oblékání, vzhled, mluvení a třeba i chování.
Možná lidé v tehdejší době byli nuceni se chovat po vzoru krále. Teď nám to může připadat jako nějaká stará a v mnoha případech krutá pohádka. Mělo by nás to ale vést k zamyšlení, čeho všeho se máme (můžeme) vyvarovat a na co si dát pozor. Král Menaše se choval zle, a to i přes to, že věděl a slyšel, čím vším prošel jeho otec a jak se mu vedlo dobře, když s ním byl Hospodin. Menaše se mohl vyvarovat chyb, které jeho otec dělal, on však na to vůbec nedbal. Proto čteme, co nám zůstalo zaznamenáno v dnešním verši: Menaše se choval hůř než obyvatelé, které Hospodin před izraelským národem vyhladil. Tak hluboko král klesl. Satan ví, že stačí, když dostane prst; vzápětí má ruku a potom nás celé.
Prosme proto Pána, aby nám dal sílu pro tento i každý další den našeho života, abychom dokázali odolat, když přijde nepřítel. Tento nepřítel nám bude našeptávat zlé a nepravdivé věci a bude nás chtít svést z cesty, která vede za naším Přítelem – za Pánem Ježíšem.

Rudolf Hrůza (Cheb 1)

neděle - 25. srpna 2Pa 33,10-20

Bůh odpovídá na hluboké pokoření se před Ním

V nouzi prosil Hospodina, svého Boha, o shovívavost a hluboce se před Bohem svých otců pokořil. Modlil se k němu a on přijal a vyslyšel jeho prosbu a přivedl jej zpět do Jeruzaléma, aby dál kraloval. Tak poznal Menaše, že jenom Hospodin je Bůh. (2Pa 33,12-13) 

Menaše byl jedním z nejzvrhlejších králů Judy. To bylo vidět ve včerejším čtení. Bůh k němu i k lidu přesto mluvil. Volal jej k sobě, k pokání, záchraně. Král a lid na to nedbali. Až když Bůh použil „hlasitější“ a tvrdší řeč, Menaše se na své cestě proti Bohu zastavil. Byl odvlečen asyrskou armádou v řetězech do Babylonu. Až tam v úzkosti a nouzi prosí Boha o milost, odpuštění. Pokořil se před Bohem. A Bůh ho vyslyšel. Odpustil mu. Dokonce mu dovolil se vrátit do Jeruzaléma a být dál králem. Menašeho další život nesl známky opravdové změny: odstranil oltáře modlám, které sám nadělal, obnovil Hospodinův oltář, sloužil už jen Bohu.
Tak velká je Boží milost. Odpustil člověku, který Ho urážel modlami, které postavil dokonce v chrámu, Božím domě. Člověku, který obětoval své vlastní děti modlám.
Bůh je veliký právě svým odpuštěním, milostí. V Písmu máme i další příklady lidí, kteří byli velmi zlí, a přesto, když se pokořili před Bohem a litovali svých hříchů, jim Bůh odpustil, očistil, přijal a obnovil. O Boží milosti a odpuštění hovoří Pán Ježíš v podobenství o marnotratném synu (L 15,11-32), příkladem je apoštol Pavel: pronásledoval církev, nutil lidi se rouhat, zatýkal je, nechal bičovat. Bůh ho zastavil, on poznal svůj hřích a prosil za odpuštění (1K 15,9n; 1Tm 1,12-14).
Kéž je nám to povzbuzením, abychom si nezoufali, že už pro nás není milost, když uděláme něco hrozného. Přijďme k Bohu, vyznejme mu svůj hřích. On je tak věrný a spravedlivý, že nám odpouští (1J 1,9).
Chvalme Boha za to, jak nesmírně je milostivý.
Nechtějme to ale brát na lehkou váhu, abychom si nezahrávali s hříchem – „však Bůh mi stejně odpustí…“ Hřích nás může tak zatvrdit, že už nedokážeme činit pokání.
Příklad Menašeho nás také může vést k modlitbám za ty, kteří hřeší, kteří jdou proti Bohu. Nelámejme nad nikým hůl, ale modleme se za to, aby činili pokání a obrátili se.

David Sláma (Cheb 1)

pondělí - 26. srpna 2Pa 34,1-13

Mladý král začal velké dílo duchovní očisty

Jóšijášovi bylo osm let, když začal kralovat, a kraloval v Jeruzalémě jedenatřicet let. Činil to, co je správné v Hospodinových očích, chodil po cestách svého otce Davida a neuchyloval se napravo ani nalevo. V osmém roce svého kralování, ještě jako mladík, se začal dotazovat na slovo Boha svého otce Davida a ve dvanáctém roce začal očišťovat Judu a Jeruzalém od posvátných návrší, posvátných kůlů a tesaných i litých model. (2Pa 34,1-3)

Jóšiáš neměl asi vůbec lehký start – v životě i v kralování. Jeho otec byl modloslužebník, v takovém prostředí byl vychován. Musel se vyrovnat se ztrátou otce – ne ledajakou: zavraždili ho jeho vlastní služebníci. Lid jej pomstil a dosadil pak za krále jeho. Když mu bylo osm.
Když mu bylo 16 let, začal hledat Boha. Po čtyřech letech začal očistu Judy a Jeruzaléma od model. Nezačal hned – asi neměl ještě všechna práva vládnout sám, asi ale také duchovně sám rostl. Trvalo asi dlouho, než očišťování dokončil. Pak teprve (ve dvaceti šesti letech) začal obnovovat chrám.
Bůh se dal Jóšiášovi poznat a on si Ho zamiloval. Hospodin se stal se jeho jediným Pánem. Vzal vážně svou zodpovědnost za celý národ a chtěl, aby se vrátili k Bohu. Odstranil to, co bylo hříchem, co svádělo lid, čím se proviňovali proti Hospodinu a čím Ho uráželi. Chtěl, aby se celý národ vrátil k Bohu a uctíval jen Jeho.
Na Jóšiášově životě vidíme působení Boží milosti. Bůh se dává poznat lidem, jejichž výchozí pozice je velmi těžká: vyrůstali v prostředí, které je proti Bohu, zažili už za svůj krátký život nějaké trauma.
Jóšiáš začal hledat Boha jako mladík. Až později Ho Bůh použil jako nástroj pro očistu národa. A ještě později začal obnovovat chrám. Pokud jsi mladý, hledej Boha, poznávej Ho, miluj a poslouchej. Neboj se Mu sloužit. On tě chce použít i přes tvůj mladý věk. Služba vyrůstá vždy jen z obecenství s Bohem. Když se nám Bůh dává poznávat, tak nás mění, dává nám na srdce své touhy. Nehledej Boha proto, aby ti dal službu, ale pro Něj samotného. Když tě ale k něčemu povolá, neboj se to dělat. Sílu, vedení a moc pro službu člověk také nachází jen v obecenství s Bohem.
Bůh dává v životě nové a nové úkoly. Buďme připraveni sloužit Bohu stále, žijme s Ním a pro Něj.
My starší se modleme za mladé lidi, aby Boha hledali a zamilovali si Ho, poslouchali Ho a mohli Mu hned od mládí sloužit. Buďme i my připraveni k novým službám, úkolům, které nám Bůh chce svěřit.

David Sláma (Cheb 1)

úterý - 27. srpna 2Pa 34,14-21

Objevená kniha Zákona vyvolá zděšení a pokání

Když král uslyšel slova Zákona, roztrhl své roucho. (2Pa 34,19)

Jóšiáš se snažil o reformu, návrat lidí k Bohu. I když se snažil a udělal mnoho dobrého, život lidí v Judsku stále neodpovídal tomu, co Bůh chtěl. Boží požadavky na život člověka, jak jsou zapsané v Zákoně, stály proti nim. Proto to byla Boží milost, že se našla kniha Zákona. Bůh to způsobil, aby ji mohli číst, aby mohli slyšet Jeho slovo, činit pokání z toho, co dělali zle, a napravit své životy, aby byly v souladu s Jeho vůlí.
Když král uslyšel slova knihy Zákona, roztrhl své roucho na znamení velkého zármutku a zděšení. Boží slovo proniklo k jeho srdci. Uvědomil si Boží svatost, svou hříšnost, hříšnost lidu: nejednali podle Božího slova, je na nich Boží soud. Chce se dotázat Hospodina, co mají dělat.
Jóšiáš činí pokání, Bůh se ho dotkl. Vidí svůj stav a stav lidu tak, jaký je před Bohem. Ve světle Slova je vidět hřích v jeho hrůznosti. Jóšiáš neminimalizuje vinu. Neomlouvá se tím, že už toho pro Boha tolik vykonal.
Co děláme, když se nás Bůh dotkne a usvědčí z hříchu skrze Slovo (ať už kázané, nebo když si ho sami čteme), když uvidíme sami sebe, jak na tom před Bohem skutečně jsme? Začneme se ospravedlňovat, omlouvat se tím, že přece pro Boha žijeme a sloužíme Mu, že to s námi přece není tak zlé (ostatní jsou na tom hůř)? To, že nás Bůh svým Duchem usvědčuje, je velká milost: dává nám příležitost k pokání, chce nám odpustit, posvětit nás. Bůh nechce naše zahynutí. Kéž můžeme přiznat a vyznat Bohu své hříchy, prosit za odpuštění. Jen to je cesta k obnově života. Děkujme Bohu, že k nám mluví skrze své Slovo, i když to někdy bolí.

David Sláma (Cheb 1)

středa - 28. srpna 2Pa 34,22-33

Bůh reaguje na pokorné prosby o milost

Protože tvé srdce zjihlo a pokořil ses před Bohem, když jsi uslyšel, co mluvil proti tomuto místu a proti jeho obyvatelům, protože ses přede mnou pokořil a roztrhl jsi své roucho a přede mnou plakal, vyslyšel jsem tě, je výrok Hospodinův. (2Pa 34,27)

Když nás Duch svatý usvědčí z hříchu a my prožijeme, že jsme skutečně zhřešili proti Bohu, a činíme pokání, je to velká milost. Lítost nad hříchem, slzy, zármutek jsou milostí. Nemáme se vymlouvat, že to nebylo tak hrozné, že jsou horší lidé než my, nemáme bagatelizovat hřích, nemáme se zatvrdit vůči Božímu hlasu.
Bůh vyslýchá ty, kteří jsou zkrušeni v srdci (Ž 34,19), ty, kdo prosí o odpuštění. Nepohrdá sklíčeným srdcem (Ž 51,19; 2K 7,10).
Prosme za to, abychom měli tuto milost pokání, abychom upřímně, ze srdce litovali zlých věcí, které děláme nebo které si živíme v srdci (zlé postoje, nelásku, neodpuštění vůči druhým…).
Děkujme Bohu za to, že je tak dobrý, že nám odpouští! Pokud si někdy myslíme, že to, co jsme udělali, už Bůh odpustit nemůže, chyťme se vírou tohoto zaslíbení: „Jestliže doznáváme své hříchy, on je tak věrný a spravedlivý, že nám hříchy odpouští a očišťuje nás od každé nepravosti.“ (1J 1,9)

David Sláma (Cheb 1)

čtvrtek - 29. srpna 2Pa 35,1-19

Slavení hodu beránka s velkým nadšením

V Izraeli nebyl takový hod beránka slaven ode dnů proroka Samuela; ani žádný z izraelských králů neslavil takový hod beránka, jaký slavil Jóšijáš, kněží, lévijci a celý Juda i přítomní Izraelci a obyvatelé Jeruzaléma. (2Pa 35,18)

Hod beránka byl ústřední slavností Izraele. Připomínal vyjití Izraele z egyptského otroctví, Boží záchranu. Jóšiáš obnovil jeho slavení. Záleželo mu na tom, aby se mohl uskutečnit, aby se poslechl Boží příkaz o slavení tohoto svátku, aby lidé mohli Boha uctívat, připomínat si Jeho mocné skutky. Aby tomu tak bylo, Jóšiáš pro to také udělal několik věcí. Povzbudil levity, aby plnili své povinnosti v chrámu, aby vnesli opět truhlu smlouvy do Božího domu, rozdělili se podle otcovských tříd ke službě podle Davidova a Šalomounova ustanovení. Povzbudil služebníky, aby konali svou službu. Daroval 33 tisíc kusů zvířat k obětem ze svého. Jeho příklad následovali i představení lidu a levitů, kněží, kteří také věnovali zvířata k obětem.
Jestli chceme, aby se konala nějaká služba v církvi, sboru, tak můžeme jako Jóšiáš povzbudit služebníky, aby sloužili. Povzbuzení je velmi potřebné. Je daleko lepší než pohrůžky, když chceme, aby se lidé věnovali službě, kterou mají dělat. Nesme služebníky na modlitbách, aby konali to, co mají, aby měli od Pána sílu, zmocnění.
Buďme také připraveni a ochotni dát něco ze svého, aby se služba mohla konat – ať už je to náš čas, naše peníze, nebo nějaká konkrétní věc, kterou můžeme věnovat, aby se služba mohla uskutečnit.

David Sláma (Cheb 1)

pátek - 30. srpna 2Pa 35,20-27

Zbožný král nyní nerozpoznal Boží vůli 

Ale Jóšijáš mu neuhnul, chopil se příležitosti bojovat s ním. Neposlechl Nékových slov, která byla z úst Božích. Přitáhl na pláň u Megida, aby tu bojoval. (2Pa 35,22)

O Jošiášovi máme svědectví, že nebyl nikdo z králů jako on, kdo by se cele obrátil k Bohu celým srdcem, celou duší a silou a činil vše podle Mojžíšova zákona (2Kr 23,25). Přesto ani tento zbožný muž nebyl uchráněn selhání.
Egyptský farao Néko táhl přes Judsko nahoru do Karkemíše, aby pomohl asyrskému králi v boji proti stále silnějšímu Babylónu. Jóšiáš to mohl vnímat jako ohrožení nebo příležitost k boji. Vytáhl se svou armádou proti Egypťanům. Farao k němu poslal posly se vzkazem: „tento boj není proti tobě, neublížím ti, táhnu proti jinému nepříteli. Je to boj, který jsem přijal od Boha. Nech mě projít. Jinak tě zničí Bůh, který mě poslal.“
Jošiáš nedal na toto varování. Možná nepředpokládal, že by Bůh mohl mluvit k pohanskému králi. A také se on sám Boha neptal, zda je to pravda, neptal se, co má dělat, jestli má vytáhnout k boji.
Svévolný boj stál Jošiáše život.
Kéž je nám to napomenutím, ale i povzbuzením naslouchat Bohu, učit se rozpoznávat Jeho hlas. I přes mnoho let života s Bohem, i přes zkušenosti s Jeho vedením musíme znovu a znovu v konkrétních situacích hledat Jeho vůli.

David Sláma (Cheb 1)

sobota - 31. srpna 2Pa 36,1-14

Tvrdošíjnost a zatvrzelost vede k Božím soudům

Dokonce se vzbouřil proti králi Nebúkadnesarovi, který jej zavázal při Bohu přísahou, byl tvrdošíjný a troufalého srdce a nenavrátil se k Hospodinu, Bohu Izraele. Rovněž i všichni kněžští předáci a lid se mnohokráte zpronevěřili, jednali podle kdejakých ohavností pronárodů a poskvrnili Hospodinův dům, který si oddělil jako svatý v Jeruzalémě. 
(2Pa 36,13-14)

Poslední etapa vlády judských králů je smutnou historií nového úpadku, odpadnutí od Hospodina do hříchu, nového poskvrnění chrámu a Božích trestů. Vše končí babylonským zajetím.
Místo pokání a návratu k Hospodinu se král, kněží i lid chovají zatvrzele. Zatvrzelost vede k novým a mnohdy tvrdším Božím soudům, které je mají zastavit, zatřást s nimi, aby se vrátili, činili pokání a nemuseli zahynout. Juda se ocitá v područí nejprve Egypta, pak Babylonie. Dochází k sesazení a odvlékání králů, plenění Jeruzaléma a chrámu. Místo pokory je poslední judský král Sidkijáš pyšný a vzbouří se proti Nabúkadnezarovi.
Zatvrzelost vůči Božím soudům, Jeho hlasu, kterým nás volá zpět k sobě, je velmi nebezpečná. Je to stav duchovní slepoty, kdy nevidíme svůj pravý stav před Bohem, nevnímáme potřebu pokání, změny a pokračujeme po cestě pryč od Boha k horším a horším věcem.
Prosme za to, abychom měli milost pokory. Abychom dokázali přijmout Boží napomenutí, když budeme dělat něco, co se Bohu nelíbí. Napomenutí skrze čtení Písma, kázání nebo napomenutí skrze bratry a sestry.

David Sláma (Cheb 1)

neděle - 1. září 2Pa 36,15-21

Boží soudy nepřicházejí bez napomínání a varování

Hospodin, Bůh jejich otců, k nim nepřetržitě posílal své posly, protože měl soucit se svým lidem i se svým příbytkem. Oni však Boží posly zesměšňovali, pohrdali jeho slovy a jeho proroky prohlašovali za podvodníky, takže Hospodinovo rozhořčení dolehlo na jeho lid a nebyl, kdo by ho zhojil. (2Pa 36,15-16)

Bůh je nesmírně milostivý, slitovný a trpělivý. Nemá zalíbení ve smrti hříšníka. Posílal Judejcům své posly, proroky. Neustále je volal zpět k sobě. Ohlašoval jim své soudy.
Pokaždé když Bůh trestá, je to výraz Jeho milosti – zápasí o svůj lid, ještě je nevydal napospas jim samotným, aby zahynuli. Chce, aby se vzpamatovali a činili pokání.
I dnes Bůh volá, napomíná a varuje. Napomíná nás skrze své slovo, když ho čteme, když ho slyšíme kázané. Napomíná nás skrze bratry a sestry. Napomínání nám není příjemné. Máme tendenci Boží hlas potlačovat, umlčovat, nebo bagatelizovat svůj hřích. Ty, kdo si nás dovolí napomínat, můžeme odbýt, aby si hleděli svého, můžeme je umlčet s tím, že „zrovna oni nám mají co říkat…, ať se podívají sami na sebe, jak žijí…“
Kéž máme milost Boží napomínání zaslechnout a pokořit se, přijmout ho.
Děkujme také za Boží lásku a trpělivost, se kterou s námi jedná. Kolikrát nám je prokázal, když nás volal, napomínal, abychom nepokračovali v hříchu, neodcházeli od Něj.
Když se ocitneme v roli toho, kdo má napomenout druhého, pamatujme na to, co říká ohledně napomínání apoštol Pavel: „Bratří, upadne-li někdo z vás do nějakého provinění, vy, kteří jste vedeni Božím Duchem, přivádějte ho na pravou cestu v duchu mírnosti a každý si dej pozor sám na sebe, abys také nepodlehl pokušení. Berte na sebe břemena jedni druhých, tak naplníte zákon Kristův.“ (Ga 6,1-2) Buďme připraveni i na to, že ne vždy nás druzí přijmou. Možná k nám budou hodně nepříjemní. Pak si také vyprosme sílu to snést, milost je dál milovat a modlit se za ně.

David Sláma (Cheb 1)

pondělí - 2. září Oz 1,1-9

Jak se jmenuješ?

Otěhotněla znovu a porodila dceru. Řekl mu: „Pojmenuj ji Lórucháma, protože už nebudu mít dále slitování nad domem izraelským, ale jistě se postavím proti nim.“ (Oz 1,6; ČSP)

Pokud máte děti, dokážete si vzpomenout, jak jste vybírali jejich jména? Možná jste je vybírali pouze podle toho, aby se hodila k vašemu příjmení, možná z úcty k někomu z vašich rodinných příslušníků, nebo jste vybrali jméno, jehož význam se vám nejvíce líbil.
Při zběžném pohledu se zdálo, že Izrael v Ozeášově době prosperoval. Země žila v relativním míru, vydávala svou úrodu, ekonomika Izraele byla poměrně silná. Ale pod touto materiální prosperitou se odehrávala duchovní zkáza. Izrael uctíval falešné bohy, rozmáhala se praxe nemorální sexuality a jiné hříšné jednání, které se příčilo Božímu slovu.
Bůh proto poslal Ozeáše, aby Izrael varoval. Bůh k tomu ale zvolil překvapující způsob. Nařídil Ozeášovi, aby si vzal za manželku ženu, která bude později známá svou promiskuitou. S ní měl zplodit děti a měl jim dát jména, která znázorňovala Boží nevoli vůči Izraeli. Jedno jméno předznamenává pro Izrael horší zkázu než druhé. Jméno Jizreel předpovídá válečnou porážku Izraele jako výraz Božího soudu. Lórucháma ukazuje, že Hospodin se postavil proti svému lidu. Ale také připomíná Boží milostivou věrnost vůči Izraeli, která je nezlomná. Prostřednictvím třetího syna jménem Ló-amí Bůh konstatuje naprosté zničení vztahu s Izraelem.
Ale to zásadní zůstává! Boží milost trvá a rozhodujícím způsobem se vůči Izraeli a každému hříšníkovi projevila v Kristu na kříži. Tak se Ježíš stal Jizreelem i Lo-amí jako opuštěný, zavržený a zdeptaný rozhněvaným Bohem (Iz 53). Zároveň je Lóruchamou. Tím, který zobrazuje Boží neutuchající milostivé jednání ve vztahu k člověku. A skrze víru v tento akt Boží milosti k hříšníkovi nám bylo dáno nové jméno, identita – hříšníci spasení Boží milostí.
Je to i tvé jméno?

Alois Klepáček (Kroměříž)

úterý - 3. září Oz 2,1-25

Je láska žárlivá?

Zasnoubím si tě navěky, zasnoubím si tě spravedlností, právem, milosrdenstvím a slitováním, zasnoubím si tě věrností a poznáš Hospodina. (Oz 2,21-22; ČSP)

Dnes už to u nás není příliš obvyklé, ale v jiných zemích světa se při svatebním obřadu od novomanželů vyžaduje manželský slib. Kromě známého „ano“ si novomanželé obsáhleji vyslovují věrnost a trvající lásku.
Bible mnohdy popisuje Boží vztah s věřícími jako láskyplný vztah v manželství. V Desateru nalézáme slova o Boží žárlivé lásce k Izraeli (Ex 20,5). To může znít v dnešní době, která tlačí na bezbřehou toleranci v partnerských vztazích, trochu zvláštně. Jakákoliv žárlivost je vnímána jako nežádoucí a nezdravý prvek ve vztahu. Žárlivost může být někdy přehnaná, ale v podstatě se může jednat o znak zdravé lásky, která v manželství odmítá zradu a nevěru. To je přeci to, co si novomanželé uzavřením sňatku před oltářem slibují. Mají tedy nárok od sebe tuto věrnost očekávat.
Bůh, kterému věříme, a kterého uctíváme, za nás byl ochoten ve svém Synu položit život. Jeho láska a věrnost k nám je věčná. Není to tak, že bychom ji měli dnes, a zítra nás opustila. Jeho láska k nám je žárlivá, Bůh nesnese, když se o nás musí s někým dělit. Pokud to dopustíme, je to hřích, který musíme vyznat. A protože Bůh je ve své lásce věrný (2Tm 2,13), vždy nám odpustí a vztah narovná.
To, co nás přiměje Boha milovat více a věrněji, je pravidelné rozjímání nad tím, jak nás miluje žárlivou láskou. Nedopusťme, aby se o nás musel s někým/něčím dělit.

Alois Klepáček (Kroměříž)

středa - 4. září Oz 3,1-5

Jak hluboká je Boží láska?

Hospodin mi řekl: „Znovu jdi a miluj ženu, milenku jiného, cizoložnici, jako Hospodin miluje syny Izraele, ačkoliv se obracejí k jiným bohům a milují hrozinkové koláče.“ (Oz 3,1; ČSP)

Ozeáš věděl, že Gómera je žena s pochybnou reputací a že zradí jejich manželskou věrnost. Bůh Ozeáši předem oznámil, jak jejich vztah dopadne, a Ozeáš si ji přesto vzal za ženu. Věřím, že v době, kdy si jí Ozeáš bral za ženu, Gómera prostitutkou ještě nebyla. Byla tak nazvaná předem, aby si Ozeáš uvědomil, co ho v jeho vztahu s Gómerou čeká. Stejně tomu bylo i s Božím vztahem k Izraeli. Bůh si vyvolil Izrael, ještě když neměl možnost být nevěrný. Ale Bůh věděl, že Izrael se bude chovat jako nevěrná manželka. A to se dělo právě v Ozeášově době. Bůh chtěl, aby Ozeáš prožil tuto situaci a poznal, jak je Bůh hluboce zasažen každou nevěrností a zradou Izraele. A přesně to Ozeáš zakoušel.
Třetí kapitola popisuje, jak se Ozeášova manželka skutečně stala prostitutkou, opustila svého muže a podváděla ho otevřeně s ostatními muži přesně tak, jak Izrael podváděl Hospodina uctíváním pohanských bohů.
Co měl Ozeáš dělat? Bůh mu nařídil nemyslitelné! „Znovu jdi a miluj ženu, milenku jiného…“. Gómera ponížila svého muže, zradila ho, zranila tak, že se to snad slovy nedá ani popsat. Ale Ozeáš přesto šel a zaplatil za ní na tržišti výkupné, aby si ji mohl přivést zpět domů. Jeho čin měl zobrazovat Boží věrnost k Izraeli.
Toto je náš příběh. Slavná pravda evangelia je ta, že Bůh se nezdráhal udělat extrémní krok lásky a zachránit nás z otroctví hříchu, z kterého se sami nemůžeme vykoupit. Stejně jako Gómera jsme patřili někomu jinému, sloužili jsme jinému pánu. Byli jsme v otroctví, do kterého jsme se dostali honbou za radostí a uspokojením, ať to stojí, co to stojí. Ale Bůh vykoupil naši svobodu zpět krví svého Syna. I když padneme do hříchu, nepřestává nás milovat a je připraven nás obnovit. Co děláme pro to, abychom ukázali, jak vděční jsme za tuto milost?
 
Alois Klepáček (Kroměříž)

čtvrtek - 5. září Oz 4,1-19

I Boží lid hyne pro nedostatek poznání

Můj lid hyne pro nedostatek poznání. Protože jsi zavrhl poznání, zavrhl jsem tebe, nebudeš mi sloužit jako kněz. Zapomněl jsi na zákon svého Boha, i já zapomenu na tvé syny. 
(Oz 4,6; ČSP)

Nyní, co si Ozeáš prošel bolestivou zkušeností ve svém manželství, je připraven na službu hříšnému Izraeli. Teď už Ozeáš chápe, jak velice se Bohu hřích Izraele hnusí. Není to jenom běžná informace, kterou nezaujatě předává Izraeli. Do jeho kázání se promítá jeho těžká životní zkušenost, která dává jeho kázání osobní rozměr.
V této kapitole ovšem Bůh ústy Ozeáše identifikuje jádro problému Izraele. Postupně se dostali do hříchu lhaní, krádeží a cizoložství (v. 2). To vše má ale jeden smutný kořen. Izrael hyne pro nedostatek poznání. Izrael odmítl a zavrhl zákon svého Boha. To je vždy první krok Božího lidu k úpadku. Izrael je zde přirovnán ke knězi, který je zavržen. Měl totiž sloužit jako prostředník, aby okolní národy skrze Izrael poznali skutečného Boha. Místo toho byl Izrael tragicky ovlivněn okolními národy, protože zavrhl Písmo a s ním poznání.
Když se církev stále více podobá světu, pramení to ze stejné příčiny jako úpadek Izraele. Světu se to zpočátku líbí a přitahuje jej to. Mnozí dnes v církvi odmítli Boží slovo jako primární zdroj poznání Hospodina, Jeho vůle a toho, jak člověk může být zachráněn. To, co se na začátku zdá jako dobré řešení k vzbuzení pozornosti světa, nakonec může stát za tím, že je církev neschopná trvale zasáhnout své okolí evangeliem a v konečném důsledku svou přitažlivost ztrácí, protože nenabízí nic jiného než svět. Její kostely a modlitebny slouží pouze jako prostory pro veřejné akce/shromáždění, na kterých si už nikdo netroufne nic o spasení, hříchu a pokání vykládat, protože jsme si tak své posluchače vychovali. Tak církev na mnoha místech hyne a s ní i ti, kterým má sloužit evangeliem.

Alois Klepáček (Kroměříž)

pátek - 6. září Oz 5,1-15

Láska bolí

Odejdu a navrátím se na své místo, dokud neuznají vinu a nebudou hledat moji přítomnost. Ve své tísni mě budou usilovně hledat. (Oz 5,15; ČSP)

Tím, že Izrael odmítl poznání Jeho slova, zásadně narušil svůj vztah s Hospodinem. Bůh se svému lidu oddálil a nežehnal mu, i když to tak vzhledem k materiální prosperitě na první pohled nevypadalo. Izrael si neuvědomoval, že jejich problém je daleko hlubší. Za to přichází na Izrael soud, který Izrael zasluhuje za svůj hřích. Na Izrael přichází den trestu a Bůh vyzývá, aby bylo troubeno na poplach (v. 8). Bůh předpovídá, že Izrael se stane děsivou krajinou. Protože Izrael odmítl Písmo, nezbylo mu nic jiného než řídit se svým úsudkem, což je nebezpečné. V důsledku toho Judská knížata posouvala mezníky (v. 10) a byla nucena stanovovat svá vlastní pravidla pro život. Za to vše Bůh vyleje svůj hněv jako vodu. Ale ani to nestačilo. Místo aby se Izrael navrátil plně k Hospodinu, šel si pro pomoc do Asýrie. 
Bůh to ale ve své věrné lásce s jeho lidem nevzdává. Milostivě ho průběžně kázní, aby se k Němu navrátil. Nechá jim plně pocítit jejich mizérii a beznaděj. Teprve potom poznají, jak moc ho potřebují a jak daleko došli. Ve své milosti odejme svou přítomnost a požehnání, aby prohlédli a uviděli svou beznaděj, činili pokání a navrátili se k němu. 
To platí i pro nás v dnešní době. Jsme Božím lidem, Bůh nás koupil příliš draze na to, aby nás odvrhl. Ale nechává nás procházet údolím stínů, bolesti a důsledky našeho hříchu. Je to jeho prostředek výchovy, kterým nás laskavě vede zpět k sobě skrze pokání, protože ty, které miluje, vychovává (Žd 12,6-7).

Alois Klepáček (Kroměříž)

sobota - 7. září Oz 6,1-11

Falešná zbožnost

Poznejme, usilujme poznat Hospodina! Vyjde jistě jako jitřenka, přijde k nám jako déšť, jako jarní déšť, který zavlažuje zemi. (Oz 6,3; ČSP)

I když Izrael trpěl pod těžkým Božím soudem, Bůh se v tom nevyžíval. Tak jako milující rodič se nevyžívá v trestání svých dětí, ale je si vědom, že je to prostředek pro jejich výchovu, i Bůh k němu musí mnohdy přikročit. Jenom bolest mohla Izrael navrátit celým srdcem k Bohu. Bůh se nespokojil jenom s povrchním náboženstvím. To nakonec už v Izraeli existovalo. Izrael stále formálně uznával víru v Hospodina, v chrámě probíhaly oběti atd. Ale Bůh nechtěl, aby Ho Izrael uctíval jenom obětmi bez skutečného zaujetí a poznání. Proto Ozeáš vyzývá k tomu, aby Izrael skutečně usiloval o poznání Hospodina, které postrádal.
Přestože v Izraeli existovala povrchní a formální víra v Boha, neprojevovalo se to v jejich vztazích. Násilí, vraždy, podvody byly v Gileádu na denním pořádku (v. 8). Milosrdenství a skutečné poznání Hospodina v Izraeli nebylo. 
Církev čelí a vždy čelila stejnému nebezpečí. Existuje možnost, že se církev na mnoha místech nachází bez skutečného poznání Boha, bez zaujetí pro Něho a bez lásky k sobě navzájem? Jak jednoduché je žít pokrytecký život bez skutečného vztahu s Bohem. Měli bychom si uvědomit v první řadě to, že pokud si myslíme, že Bůh se spokojí s naším povrchním náboženstvím, máme o Něm velmi nízké mínění. Jak zoufale málo známe Boha, pokud si myslíme, že Ho můžeme odbít nějakými ledabyle odzpívanými písničkami v neděli, pár korunami v košíku, bez touhy Ho skutečně znát a uctívat ho v Duchu a v pravdě. Co víš o svém Bohu? Jak dlouho jsi schopen o něm mluvit, přemýšlet se zaujetím, poslouchat o Něm se zaujetím? Kolik biblických pasáží jsi schopen ocitovat, abys popsal svého Boha? Poznejme, usilujme více poznat Hospodina více!

Alois Klepáček (Kroměříž)

neděle - 8. září Oz 7,1-16

Peklo bude plné věřících

Obracejí se, ale ne ke mně, jsou jako záludný luk. Jejich knížata padnou mečem pro svůj hněvivý jazyk. To jim bude v egyptské zemi ku posměchu. (Oz 7,16; ČSP)

Bůh viděl každý kriminální čin a zlo, kterým se vůči němu Izrael provinil (v. 2). Nic není a nebylo skryto před všudypřítomným zrakem Božím. Bůh přirovnává jejich hřích k ohni, který lze jen těžko uhasit. I když Bůh odňal požehnání a tíha Boží kázně na Izrael doléhala, nepřimělo je to k pokání. To je hrozivá skutečnost. Raději si vybrali, že zahynou ve své vědomé vzpouře. 
Církev je plná takových lidí. Vlastně by se dalo říct, že peklo bude plné takových lidí. Plné nábožensky založených lidí, kteří spadli do pasti bezmyšlenkového náboženství. Takoví lidé neděli co neděli zaplňují naše kostely a modlitebny, jenom aby ukojili své svědomí. Poslouchají kázání, čtení Bible, ale ve svém životě žijí dále svévolně. Neustále slyší o tom, že Bůh nenávidí hřích, a dokonce tomu svým způsobem věří (Ř 1,32). Ale nechtějí a nejsou schopni s ním nic ve svém životě udělat, protože si bez svých hříšných návyků život nedokážou představit nebo se bojí odmítnutí okolí. Církev a víru mají pouze jako prostředek pro ukonejšení svého svědomí nebo jako zajímavou filozofii, ale ovoce pokání a skutečného vztahu není vidět. Písmo, které jsou ochotni tak nějak číst, občas poslechnout nějaké to kázání, sem tam ocitovat nějaký ten verš z Bible, kterou jinak zavrhli, protože podle ní Boha neuctívají a odmítli ji jako dostatečné slovo Boží, které by mělo formovat každou oblast jejich života. Lidé, kteří ignorují a ve skutečnosti nechápou, co je smyslem biblického křesťanství, v církvi jsou. Jak to vím? Protože Pán Ježíš varuje, že takoví lidé budou na soudu. Těm, kteří mu říkali jenom „Pane, Pane,“ Ježíš jednou řekne: „Nikdy jsem vás neznal. Odejděte ode mne, činitelé nepravosti.“ (Mt 7,23) Pokud se tvůj „křesťanský život“ vyznačuje spíše patologickým životem v hříchu, neposlušnosti a hlavně v důsledku toho nepociťuješ žádnou lítost kvůli svému hříchu i přes těžkosti, které ve svém životě prožíváš, prosím, zkoumej své srdce, zda jsi ve víře (2K 13,5). Jinak bude jednoho dne mezi těmi, kterým Pán jednou řekne: „Jdi ode mne, nikdy jsem tě neznal, činiteli nepravosti“.

Alois Klepáček (Kroměříž)

pondělí – 9. září Oz 8,1-14 
Z Hospodinových slavností se staly jen hody
 
Obětují obětní hod a maso, aby se najedli, Hospodin si je neoblíbil. Nyní bude pamatovat na jejich viny a navštíví je s trestem za jejich hříchy. Navrátí se do Egypta. (Oz 8,13) 

Proměny v lidském životě mnohdy přicházejí velice nenápadně. Vlastně se nic nezměnilo. Lidé chodili do chrámu, obětovaly se oběti podle zákona. Nebo snad přece? Oběti měly být výrazem uctívání Boha a lítosti nad hříchem. Byla to však také společenská, kulturní a obchodní událost. Problém nastal, když se ze středu těchto událostí vytratil Bůh a byl nahrazen pouhou lidskou slavností. I náš křesťanský život, aktivity, shromáždění mohou být dobře zorganizované, přesto však mohou postrádat život. Nestáváme se někdy křesťanskými konzumenty, kteří pouze hodnotí, zda byl výstup na pódiu dostatečně zábavný? Podstatou našeho života by měl být za všech okolností vztah s Bohem a nesení radostné zvěsti o spasení z milosti skrze oběť Pána Ježíše. Pokud se již v procesu konstitucionalizace stala naše církevní organizace se svými formami důležitější než živý organismus Božího lidu řízený hlavou Kristem, je nejvyšší čas zvednout roh ke svým ústům a troubit v modlitbách na poplach. Nedovolme nepříteli, aby z našeho středu byl vytěsněn živý vztah s Bohem skrze Ducha svatého.

Tomáš Pacovský (Kraslice)

úterý – 10. září Oz 9,1-17

Hrozné důsledky neposlušnosti Boha

Můj Bůh je zavrhne; protože ho neposlouchali, stanou se psanci mezi pronárody. (Oz 9,17)
 
„Můj Bůh je zavrhne; protože ho neposlouchali, stanou se psanci mezi pronárody.“ Jak krutá se zdají Hospodinova slova „Můj Bůh je zavrhne“, ale pokud jste ve svém středu našli svévolníka, který ohýbá Hospodinovo slovo i jeho vůli - „Neboť ho neposlechli“ - a zamyslíme se nad následujícím textem „Budou z nich tuláci mezi pronárody“, zjistíme, že to má pro nás i pozitivní dopad, protože se tak Boží slovo dostalo i mezi nás pohany. Bůh tak totiž zasévá své símě mezi pohany, tedy i mezi nás. Tato slova jsou ale pro Žida neuvěřitelnou hrozbou a tím nejhorším, co ho může postihnout. Nutno podotknout, že i nám všem, kteří jsme se přidali k Bohu, má být dnešní text varováním, volajícím k nápravě svévolníků. Neboť i nám dal Ježíš Kristus pravidla, která se musí bezpodmínečně promítnout do našich životů. V reakci na tyto verše si položme otázku: máme v srdci Boží bázeň? Musí zaznít odpověď ANO…, v opačném případě nás čeká zatracení.

Karel Kučera (Kraslice)

středa – 11. září Oz 10,1-15 

Rozsévání spravedlnosti má zaslíbení 

Zasévejte si pro spravedlnost, sklízejte podle milosrdenství, zorejte si úhor! Je čas hledat Hospodina, dokud nepřijde a nezavlaží vás spravedlností. (Oz 10,12) 

Čím lépe se Božímu lidu dařilo, tím více odvraceli svůj pohled od Boha. Tukem obrostlo jejich srdce. Žijeme v době nebývalého blahobytu, přesto nám mnohdy chybí čas na vztah s Bohem a druhými. Pohybujeme se v nepochopitelném stresu v žádostech po věcech, které nás neuspokojují. Přesto jsme ochotni se pro ně zadlužit a zoufale se snažit splácet své nerozumné závazky a stěžovat si, že již nám nezbývá na další věci, které mají druzí. Místo vděčnosti a svobody v Kristu se stáváme novodobými dobrovolnými otroky. Co s tím? Díky Bohu je vždy možnost začít znovu, i když to někdy může být dost bolestivé. Je na čase změnit své špatné vzorce chování a začít žít podle nových. Naše snaha na to však nestačí. Je třeba zemřít sobě a dát svůj život Bohu. Je to cesta pokání, rozhodnutí a poslušnosti. Vlastní změnu v nás již vykoná Duch svatý. V Božím slově máme zaslíbení, že kdo hledá, ten nalézá. Zkrátka kdo chce, hledá způsoby, kdo nechce, hledá důvody, proč to nejde. Bůh nebude jednat proti naší vůli, ale bude pracovat v otevřeném srdci. Naše proměna bude tím zřetelnější, čím upřímněji přiznáme svoji bezmocnost a oddáme se Bohu.

Tomáš Pacovský (Kraslice)

čtvrtek – 12. září Oz 11,1-11

Boží lítost nad člověkem

Což bych se tě, Efrajime, mohl vzdát, mohl bych tě, Izraeli, jen tak vydat? Cožpak bych tě mohl vydat jako Admu, naložit s tebou jako se Sebójímem? Mé vlastní srdce se proti mně vzepřelo, jsem pohnut hlubokou lítostí. Nedám průchod svému planoucímu hněvu, nezničím Efrajima, protože jsem Bůh, a ne člověk, jsem Svatý uprostřed tebe; nepřijdu s hněvivostí. 
(Oz 11, 8-9)

Boží lítost je zde stejně silná jako Boží láska. A i když zde Bůh popisuje a odsuzuje naši nevěrnost, zjišťujeme takřka nemyslitelné: ten, který trestá do třetího pokolení, zde vyznává svou lásku i odpuštění … A Bůh zde deklaruje: „Mé vlastní srdce se proti mně vzepřelo, jsem pohnut hlubokou lítostí.“ A protože Boží milost a lítost je základním hybatelem veškerého univerza, je to právě Boží lítost, která mění Hospodinův hněv v lásku, kterou jsme všichni povinni následovat. Svět není spravedlivý a mnohdy si - domněle právem - můžeme myslet, že máme právo se na své okolí hněvat … protože tamten zhřešil, tamten nám nesedí…. a naše pohoršení je přece spravedlivé… my jsme ti, co mají soudit … Ale raději si vezměme příklad z Boha. Prostě nebudeme do světa pouštět prudký hněv. I když tu Bůh připomíná, že je to Boží vlastnost, je to vlastnost hodná následování. Vlastnost, která vede od Otce až k Synu Ježíši Kristu.

Karel Kučera (Kraslice)

pátek – 13. září Oz 12,1-15 

Stále trvá možnost návratu k Bohu 
 
Proto ty se navrať ke svému Bohu, zachovávej milosrdenství a právo, ustavičně čekej na svého Boha. (Oz 12,7) 

Blahobyt člověku neprospěje, nemůže mu nikdy zaplnit prázdnotu v srdci, která vznikla po odvrácení se od Boha. Pouť svévole každého z nás bývá různě dlouhá, než se dostane do bodu zlomu, kdy se zatouží vrátit. Mnohdy se potřebujeme dostat až na úplné dno, do bezvýchodné situace podobně jako marnotratný syn. Přestože cesta návratu může být hodně bolestivá, má smysl, protože přes všechna naše selhání nás Bůh nepřestal milovat - vždyť jsme jeho děti stvořené pro vztah s ním. Přestože jsme velmi tvrdošíjní, nemusíme dojít až na úplné dno. Bůh dává do našich životů zastavení, v kterých si můžeme uvědomit, jak je dobrý. V takových situacích je moudré vyznat svou vděčnost a ve víře přijmout, že jeho vůle je pro nás tou nejlepší a poddat se jí.

Tomáš Pacovský (Kraslice)

sobota – 14. září Oz 13,1-15

Bůh je jediný opravdový zachránce

Ale já jsem Hospodin, tvůj Bůh, už z egyptské země. Nepoznal jsi Boha kromě mne; mimo mne jiného zachránce není. Já jsem tě poznal na poušti, ve vyprahlé zemi. (Oz 13,4-5)

Bůh se zde představuje jako Bůh, se kterým už má Izrael dobré zkušenosti, a připomíná svoji jedinečnost, protože On je tím jediným a pravým Bohem. Připomíná ale i to, že jen skrze Něho přichází spasení. Mnozí lidé hledají spásu v někom nebo něčem jiném než ve Spasiteli, kterého určil Bůh, a tím je Ježíš Kristus. Protože opustí-li ovce svého pastýře, hned se jí ujme lidská proradnost a iniciativa. A znovu nám zde Hospodin slovy - „Já jsem tě poznal na poušti ve vyprahlé zemi“ - připomíná, že je to On, kdo o nás pečuje a kdo se o nás stará. Dnes již nemáme „jiných Bohů“, a přesto mnohý z nás má své zlaté tele (mobil, televize, auto) a obětuje veškerý svůj čas tomu, aby tyto modly získal a opečovával je. Co je smutné, jsem jedním z nich. Snad nás tedy Bůh, pokud mu to my dovolíme, z milosti zachrání a připomene nám tak, co je důležité, a co není.

Karel Kučera (Kraslice)

neděle – 15. září Oz 14,1-10 

Upřímná vyznání Bohu jsou více než formální obřady 

Navrať se, Izraeli, k Hospodinu, svému Bohu, neboť jsi klopýtl pro svoji vinu. Vezměte s sebou slova a navraťte se k Hospodinu! Řekněte mu: Sejmi celou vinu, přijmi naši řeč a my ti odplatíme býčky svých rtů. (Oz 14,2-3) 

Bůh nás vybízí, abychom se vrátili k němu, ať jsme kdekoliv. Chce, abychom poznali a vyznali, že nás nezachrání druzí ani dílo našich rukou. Bůh ze své lásky nás chce vyléčit z naší marnosti a pomatenosti a dát nám plodný, smysluplný život. Pro cestu návratu nestačilo přinášení obětí; Bůh očekává pokání, protože pouze hluboká lítost spolu s vírou otevírá naše srdce Bohu. Podobně jako se nestaneme autem, když budeme spát v garáži, tak se nestaneme křesťany, když budeme pouze chodit do kostela. Uznejme proto spolu s Efrajimem, k čemu jsou nám náhražky, které nám předkládá tento svět? Nechovejme se jako blázni, ale jako moudří uznejme, že pouze Boží cesty jsou přímé a bezpečné. Pak nám bude Bůh jako rosa, pokveteme jako lilie, budeme pevní a silní, budeme libou vůní, která bude přitahovat ztracené duše k Bohu. Bůh nám dá odpočinutí a bezpečí ve svém a požehná práci našich rukou. 

Tomáš Pacovský (Kraslice)

pondělí - 16. září Jl 1,1-12

Přírodní a válečné pohromy jako Boží řeč k lidu

Slyšte to, starší, pozorně naslouchejte, všichni obyvatelé země: Stalo se něco takového za vašich dnů anebo za dnů vašich otců? Vypravujte o tom svým synům a vaši synové svým synům a jejich synové dalšímu pokolení. (Jl 1,2-3)

Pojďme se na počátku několika úvah nad verši starozákonní prorocké knihy seznámit s prorokem Jóelem a blíže si ho představit.
Dobu, kdy žil, přesně neznáme. Jóel neudává žádné chronologické údaje ani historický rámec, aby se dalo s jistotou říci, kdy působil. Odhadujeme ji pouze z popisu událostí, které ve své knize uvádí. Podle určitých indicií se dovozuje, že by to mohlo být v období mezi 6. až 3. stoletím př. Kr. Také nevíme, čím byl. Předpokládá se, že pocházel z Jeruzaléma a měl blízký vztah k chrámu a chrámové bohoslužbě.
Prorok Jóel se sám stává výzvou, slovem, které volá a burcuje. Poukazuje na události, které se dějí v jeho časech. Nejedná se zde o předání nezávazné informace, ale apel k poslušnosti.
Jóelova výzva je směrovaná k reflexi popisovaných událostí a jejich vnímání jako Boží promluvy k lidu. I my se tak máme stát živým slovem. Zvěst předávaná z pokolení na pokolení zhmotňuje Boží přítomnost a aktualizuje ji v každém posluchači.
Hospodinova výzva k činění pokání není v minulosti realizovaný a ukončený akt, a tak jsou Jóelova slova určena nejen jeho současníkům, ale i dalším pokolením, a tedy i nám.

René Lengyel (Liberec)

úterý – 17. září Jl 1,13-20

V těžké situaci volejte k Hospodinu

Uložte půst, svolejte slavnostní shromáždění, shromážděte starší, všechny obyvatele země, do domu Hospodina, svého Boha, a úpějte k Hospodinu. (Jl 1,14)

Na Izrael dolehla přírodní pohroma mimořádných rozměrů, která zdevastovala úrodu a přivedla tehdejší izraelský lid do stavu existenční nouze. Do stavu, ve kterém padají všelijaké falešné lidské jistoty a zůstávají pouze otázky, proč se to všechno děje a zda ještě zbývá nějaká naděje. V této situaci zaznívá slovo Hospodinovo prostřednictvím proroka Jóela: Vystřízlivějte, zbystřete svoji pozornost! Zpráva o přírodní pohromě měla lidmi zatřást, aby změnili způsob svého myšlení a přestali si života pouze sobecky a bezohledně užívat. Aby se namísto toho obrátili k Hospodinu a vzali vážně Jeho řády, tj. aby se postavili proti různým projevům bezpráví a stali se nositeli milosrdenství vůči všem utlačovaným a trpícím. A tak Jóel v naléhavém dvojhlasu s Izajášem vyzývá: Uložte půst! Jinými slovy: rozevřete okovy svévole, rozvažte jha, dejte ujařmeným volnost, lámejte chléb hladovému, přijímejte do domu utištěné (Iz 58,5-11).
Vyzýváni jsou jak starší, kteří zasedali v městské bráně a měli za úkol chránit společnost před svévolí a neřádem, tak i všichni ostatní obyvatelé země. Obraťte se k Hospodinu, svému Bohu, přistupte k Němu v pokorné modlitbě. Slyšte, že žádná životní pohroma není samoúčelná, ani nemá poslední slovo. Jméno proroka Jóela znamená „Hospodin je Bůh“. V tom jménu je shrnut centrální motiv celého proroctví. Jediným Bohem je Hospodin, pouze On má ve svých rukou dějiny Izraele i dějiny národů, a stejně tak i život každého člověka. To je poselství, které má vést posluchače k pokoře a pokání. Zároveň pro ně může být zprávou o naději. Neboť, jak je psáno, Bůh se staví proti pyšným, ale pokorným dává milost. V Jeho rukou je naše budoucnost.

David Hejzlar (Liberec)

středa -18. září Jl 2,1-11

Boží soudy skrze mocné nepřátele

Trubte na polnici na Sijónu, křičte na poplach na mé svaté hoře, ať se třesou všichni obyvatelé země, neboť přichází den Hospodinův. (Jl 2,1)

Hospodin kdysi slíbil Izraeli, že v zemi, do které je uvádí, v zemi zaslíbené, dá déšť v pravý čas, déšť podzimní i jarní, a oni budou sklízet své obilí, svůj mošt a olej; na polích bude růst bylina pro dobytek a Izrael bude jíst dosyta. Patřilo k tomu ovšem ještě něco – „jestliže budete opravdu poslouchat má přikázání, která vám udílím, totiž abyste milovali Hospodina, svého Boha a sloužili mu celým svým srdcem a celou svou myslí.“ (Dt 11,13-15)
Země, o níž mluví prorok Jóel v prvních dvou kapitolách, vypadá úplně jinak. Co se urodilo, sežraly housenky, kobylky, brouci. Vše je pryč, dokonce není nic ani k obětním darům. Někde se něco pokazilo. A prorok říká, že tento stav je znamením blízkosti dne Hospodinova. 
Housenky, kobylky a brouci ještě nejsou všechno. To, co přijde, bude ještě horší. Přichází nepřítel vše plenící a hubící, po němž zůstává jen pustina. Někde je něco špatně. I přicházející nepřítel je znamením dne Hospodinova.
Den Hospodinův, den soudu, ukazuje, co bylo špatně. Problém není ani ve hmyzu, ani v nepřátelském vojsku, ale v srdcích lidí neochotných poslouchat, milovat a sloužit. Troubení na polnici má probudit lid ze sebespravedlnosti, spokojenosti s vlastní výlučností, ale i z vlažnosti a z lhostejnosti. 
Znamení dne Hospodinova mají probudit i nás. Máme zkoumat sami sebe, jak je tomu s naším vztahem k Hospodinu a s naším životem z víry. Nemáme se nechat vyvést z rovnováhy nebo vylekat všelijakými řečmi, „jako by den Páně měl už nastat“ (2Tes 2,2), ale stále se víc a více rozhojňovat v lásce i poznání, „abychom rozpoznali, na čem záleží, a byli ryzí a bezúhonní pro den Kristův, plní ovoce spravedlnosti, které z moci Ježíše Krista roste k slávě a chvále Boží“ (F 1,9-10).

Jan Bistranin (Liberec)

čtvrtek - 19. září Jl 2, 12-17

Ještě nemusí být pozdě, jen se navraťte k Hospodinu

Nyní tedy, je výrok Hospodinův, navraťte se ke mně celým srdcem, v postu, pláči a nářku. Roztrhněte svá srdce, ne oděv, navraťte se k Hospodinu, svému Bohu, neboť je milostivý a plný slitování, shovívavý a nejvýš milosrdný. (Jl 2,12-13)

Výzva, kterou s velkou naléhavostí předává prorok svému lidu, výzva, ve které nabádá lid, aby narovnal svou cestu, napravil svůj život a obrátil se zpět k Hospodinu, nepozbývá na vážnosti, nepozbývá na důrazu: „Navrať se ke mně celým srdcem, v postu, pláči a nářku.“
Pánu Bohu nejde jen o naše chvilkové zastavení, o projev lítosti, na kterou se starostmi nového dne zapomeneme. Nejde mu o to, abychom reagovali na tuto výzvu jen proto, abychom tímto rozhodnutím někoho uspokojili nebo uchlácholili. Tuto výzvu přijměme jako novou, osobní nabídku, která je směrována konkretně pro nás, pro mě. Jde mu o naše odevzdání, odevzdání celého srdce, celého člověka. Hazardování s trpělivostí a shovívavostí Hospodina je velký risk. Ještě je čas milosti, ještě nemusí být pozdě. Tato naléhavá výzva je aktuální a platí i pro nás.
A proto: „….navraťte se k Hospodinu, svému Bohu, neboť je milostivý a plný slitování, shovívavý a nanejvýš milosrdný.“

Zdeněk Špringl (Liberec)

pátek – 20. září Jl 2,18-27

Po Božích soudech dá Bůh novou milost

Horlivě se ujme Hospodin své země a se svým lidem bude mít soucit. (Jl 2,18)
Jásejte, synové Sijónu, radujte se z Hospodina, svého Boha, neboť vám dá učitele spravedlnosti a jako na začátku vám sešle hojnost dešťů podzimních i jarních. (Jl 2,23)

Ano. Jásejme a radujme se i dnešní den. Máme mocného Boha. V 5. Knize Mojžíšově 4,24 čteme: „...neboť Hospodin, tvůj Bůh, je oheň sžírající, Bůh žárlivě milující.” A v Žalmu 103,13 je zapsáno: „Jako se nad syny slitovává otec, slitovává se Hospodin nad těmi, kdo se ho bojí.” 
Jsou to úžasná zaslíbení, která nám Bůh dal a na mnoha místech v Bibli jsou opakována a zdůrazněna. Nejenže o nich můžeme číst, ale prožíváme je dnes a denně. Bůh nám odpouští, slitovává se nad námi, přijímá a vyslýchá naše prosby za odpuštění. A to vše proto, že nás má rád, že nás miluje. Miluje tak, jak rodiče milují své děti. Mnozí by udělali pro své děti cokoliv a není větší odměny, než dětský úsměv. Tak moc nás má Bůh rád. Já osobně jsem tomuto více porozuměl v okamžiku, kdy nám Bůh dal děti a umožnil mi tak prožít tento rozměr lásky. Skutečnost, že za nás obětoval svého Syna a nechal ho ponížit a trpět, je z našeho lidského hlediska velmi těžko pochopitelná. 
Právě pro toto všechno bychom neměli lehkomyslně spoléhat na novou milost, která přichází po Božích soudech. Naopak bychom měli usilovat o to, aby naše životy dělaly Bohu radost. Aby na nich bylo patrné, jak lásku, které se nám dostává bez našich zásluh, dáváme dál. (1J 4,19)

Ota Bydžovský (Liberec)

sobota – 21. září Jl 3,1-5

Zaslíbení vylití Ducha svatého

I stane se potom: Vyleji svého ducha na každé tělo. Vaši synové i vaše dcery budou prorokovat, vaši starci budou mít sny, vaši jinoši budou mít prorocká vidění. Rovněž na otroky a otrokyně vyleji v oněch dnech svého ducha. (Jl 3,1-2)

Dar Ducha je pro člověka jako déšť pro přírodu. To dávné zaslíbení proroka Jóele se naplnilo o Letnicích po Vzkříšení Páně. Duch svatý byl tehdy vylit potenciálně na každé tělo. Účast na tomto daru smí mít každý, kdo se otevře jeho působení. Není už dřívějších „nerovností“. Všichni. Muži, ženy, mladí, staří, bez ohledu na postavení a sociální status jsou po setkání s živým Kristem příjemci daru Ducha svatého. A jsou nositeli naděje, že posléze bude „i samo tvorstvo vysvobozeno z otroctví zániku a uvedeno do svobody a slávy dětí Božích.“ (Ř 8,21) Obrazně řečeno, všichni mají klíčit, růst, sílit, zelenat se k slávě Boží. Všechni mají dorůstat „pravého lidství, měřeno mírou Kristovy plnosti.“ (Ef 4,13b) Pán Ježíš to předpověděl takto: „Kdo věří ve mně, proudy živé vody poplynou z jeho nitra, jak praví Písmo.“ (J 7,38) To je i pro každého z nás dobré nasměrování. Kéž Duchem vedeni umíme dnes i zítra zprostředkovat Boží dary milosti a lásky lidem, kteří potřebují svlažení a občerstvení vyprahlé duše.
„Mohutné milosti proudy, rač jimi zavlažit svět...“ (Bratrské písně: č. 518)

Radek Pospíšil (Liberec)

neděle - 22. září Jl 4,1-21

Poznání Hospodina a jeho lásky je nade vše

I zvíte, že já Hospodin jsem Bohem vaším, kterýž bydlí na Sionu, hoře svatosti své, a tak Jeruzalém bude svatý a cizí nepůjdou přes něj více. (Jl 4,17; Kral.)

Každý člověk od svého narození prochází samými změnami. Každičká chvíle jeho života je provázena novými zkušenostmi a zážitky. Život jako by se řítil kolem bez zastavení... 
Pak velice brzy přicházejí ve škole nové informace, které mu jsou předkládány jako konstanty – jako něco jistého, neměnného a konečného: „...Nejmenší částečka hmoty je molekula“. Jak dlouho si věda s tímto tvrzením vystačila? O pár let později studenti moudře tvrdili, že molekula se skládá z atomů, a později to byly elektrony a další. Vědci stále objevují nové, ruší jednu konstantu za druhou a přehlížejí, že to, co právě objevili, tu bylo přesně fungující dávno před jejich slavným objevem.
Ale člověk právě konstanty ve svém životě velice potřebuje. Potřebuje něco pevného, co se nemění. Potřebuje si být jistý tím, že po zimě přijde jaro, po noci den, potřebuje mít konstantu, o kterou se může opřít, když všechno ostatní selhává. Dítě potřebuje nutně vědět, že jsou tu rodiče, kteří s láskou pomáhají vytvářet jeho osobnost a že se na ně může vždy spolehnout. Dnešní doba již ale nesplňuje ani tuto potřebu. Rodiče rozbíjejí svět dětí a mnohdy v nejbližší rodině potřebují manželé s dětmi mediátora, aby jim pomohl vůbec se domluvit. Rodiny se rozpadají, vznikají nové „rádoby rodiny“ a konstanty mizí s každou novou ideou. Tato zranění z nepřítomnosti lásky rodičů rozbíjí dětský svět a důsledky nese člověk po celý zbytek života.
Čím více mluví lidé o míru, tím více se šíří násilí. Bez Boha na světě nikdy nemůže dojít ke smíru. 
Jedinou neotřesitelnou konstantou, která je člověku nabízena, je neměnná Boží láska. Je nabízena vyvolenému národu předně, ale také nám. Její stálou přítomnost v našich životech dosvědčují v Božím slově proroci (Ez 39,29; Iz 66,16; Nah 2,1; Zj 21,27; 22,15... a daší).
Někdy můžeme mít pocit, že je nám tato láska vzdálena, ale jsme to my, kdo se vzdalujeme.
Vždyť Bůh zaslibuje, že bude stále s námi – na této Konstantě nemůže nikdo nic změnit. Nemůže přidat ani ubrat. Přijměmě tuto jedinou konstantu do našich životů.
„Bůh je naše útočiště, naše síla, pomoc v soužení vždy velmi osvědčená.“ (Ž 46,2)

Lenka Špringlová (Liberec)

pondělí – 23. září Am 1,1-12

Boží tresty za krutost vůči Izraeli

Toto praví Hospodin: Edom hřešil trojnásob, čtyřnásob – už toho mám dost! Za to, že bratra stíhal mečem a všechen soucit potlačil, neustále jen soptil hněvem, dál a dál ve svém zuření – za to sešlu na Teman oheň, aby pohltil paláce v Bosře. (Am 1,11-12; B21)

„Nosič břemene“ je význam jména Ámos. Kniha, která je pojmenovaná podle něj, nese zprávu pro ty, kdo se dotkli zřítelnice Božího oka – Izraele. Sděluje Boží výroky proti těm, kdo krutě zacházeli s jeho lidem Izraelem. Jsou to Boží soudy proti národům, které sužovaly a pustošily Izrael svými nájezdy. Byla to především Sýrie. Bůh ale soudí jinak než lidé! Máte děti? Já mám 2 syny a 2 dcery. Představte si, že si musíte vybrat ze svých dětí, ze svých blízkých, kdo půjde do nebe, a kdo do pekla. Těžká volba? A tak raději než své dítě, než svého blízkého obětujete svůj život. Bůh miluje, miluje všechny lidi bez rozdílu, všichni jsou hodni Boží dokonalé nesobecké lásky. Spousta věcí, které děláme, působí Bohu bolest. Bůh si ale zvolil cestu kříže, a ne soudu; na kříži slaví vítězství milosrdenství nad spravedlností. Ježíš zemřel, abych já mohla žít, žít v důvěrném vztahu s Ním. Ámos zde mluví o nedostatku soucitu a silném hněvu. Náš Bůh má soucit a odpuštění, ačkoli jsme se proti Němu vzbouřili. Jeho láska nepomíjí, jeho soucit nikdy nekončí (Da 9,9, Pl 3,22). Potřebujeme, aby motivem našeho jednání byla láska a soucit, tak jak tomu bylo u Ježíše. Pokud budeme mít jiný motiv, např. uznání lidí, slávu, své vlastní sobectví, neponeseme Jeho ovoce. Ježíš nám odpustil, my máme také odpouštět, sdílet s ostatními smutek, bolest, sklíčenost v obtížné situaci. Lidé mohou na naši pomoc reagovat různě, ne vše se bude dít, jak si představujeme. Ale lidský hněv přece k spravedlnosti před Bohem nevede (Jk 1,20). Mít srdce jako Ježíš není samozřejmost, je to otázka důvěry v Boží vedení, otázka otevřeného srdce a modlitby. 

Michaela Bělunková (Příbor)

úterý – 24. září Am 2,1-16

Boží tresty Izraeli za nespravedlnost a mravní nevázanost

Toto praví Hospodin: „Pro trojí zločin Izraele, ba pro čtverý, toto neodvolám, protože za stříbro prodávají spravedlivého a ubožáka pro pár opánků. Baží dostat hlavy nuzáků do prachu země, pokorné zavádějí na scestí, syn i otec chodí za nevěstkou, a tak znesvěcují moje svaté jméno.“ (Am 2,6-7) 

Izrael žil v pokoji a bohatl. Inu když má člověk peníze nazbyt, tak je použije, nenechá je přece ležet. Investovalo se tak jako dnes do nemovitostí. V Samaří se budovaly mramorové paláce, shromaždovalo se zlato, místo aut se kupovala stáda, rostla životní úroveň a mnoha lidem se dařilo. Dojem, že to tak půjde stále dál, byl vlastně na místě. I my chceme, aby naše ekonomika rostla donekonečna, protože na tom závisí naše práce a hmotné zabezpečení. Izrael při svém příchodu do Kenaanu neznal sociální rozdíly, ale v této době se začaly výrazněji ukazovat. V Izraeli platily zákony pro všechny stejně, tak jako u nás, zatímco jinde, třeba v kodexu Chammurapiho, jsou jiné zákony pro chudé a jiné pro bohaté. Jak se dozvídáme z Ámosových slov, lidé byli zbožnější (alespoň naoko) než my nyní. Ano, všichni chodili do chrámu, zpívali Pánu Bohu pěkné písně, slavili nejrůznější svátky… ale jejich život mimo bohoslužbu příliš neukazoval, že jsou národem Hospodina, který je Bohem spravedlivým, který dal lidem Desatero a příkazy jako „milovat budeš bližního svého jako sebe samého“. Násilí a ponižování slabších, vykořisťování a pošlapávání nuzných, podvody, šizení, člověk se nedovolal svých práv, lidé se zadlužovali tak, že se museli nechat prodat do otroctví. Podle Ámose jeho lidé mezi tím „Amen“, „Hosana“ a „Haleluja“ už myslí na to, jak v „reálném“ životě za vraty chrámu někoho „fikaně“ ošidí, „výhodně“ obalamutí nebo „efektivně“ sedřou. Lidé nechtěli slyšet o nějakém dotazování se na Boží vůli pro své životy. Bohatí a mocní šli za svým cílem „přes mrtvoly“. Potom přišel zasloužený trest pro celý Izrael. Tehdy jako dnes platí to, co řekl Ježíš: „Ne každý, kdo mi říká: ‚Pane, Pane‘, vejde do království Nebes, ale ten, kdo činí vůli mého Otce, který je v nebesích.“ Je tedy na nás, co si vybereme a po které cestě se dáme. 

Petr Vašek (Příbor)

středa - 25. září Am 3,1-15

Bůh očekává větší zodpovědnost od vyvolených

Slyšte toto slovo, jež Hospodin promluvil proti vám, synové izraelští, proti celé vaší čeledi, kterou jsem vyvedl z egyptské země. „Pouze k vám jsem se znal ze všech čeledi země, a proto vás ztrestám za všechny vaše nepravosti.“ (Am 3,1-2)

Nám lidem může někdy Bůh připadat nespravedlivý. Jeho spravedlnost je pro nás nepochopitelná. Ale On si to může dovolit, protože zná touhy našeho srdce. Nesoudí jenom výsledek toho, co jsme udělali, ale i proč, z jakého důvodu. Přihlíží také k tomu, jaké máme obdarování.
Nezapomínej ani dnešního dne, že Bůh má pro Tvůj život plán a Tvou povinností je jej poznat a naplnit. Přísloví 3,1-2: „Můj synu, na mé učení nezapomínej, ať tvé srdce příkazy mé dodržuje. Prodlouží ti dny a léta života a přidají ti pokoj.“
Můžeme spekulovat, proč vyvolený národ tolikrát selhal. Přece měl všechno k tomu, aby obstál. Jenom si v určitou dobu zapomněl připomínat Boží učení. To se stává i nám. Tak se poučme z jejich pádu a nezanedbávejme Boží vůli, abychom mohli v životních zkouškách obstát. 
Oproti nim máme velkou výhodu, neboť víme, že ze skutků zákona nikdo nebude spasen. Jsme spaseni z milosti. A proto pro nás může platit toto slovo: „Z jeho plnosti jsme byli obdarováni my všichni milostí za milostí. Neboť Zákon byl dán skrze Mojžíše, milost a pravda se stala skrze Ježíše Krista.“ (J 1,16-17) 

Katka Okáčová (Příbor)

čtvrtek – 26. září Am 5,1-15

Na opravdovou změnu života Bůh odpovídá

Hledejte dobro, a ne zlo a budete žít, a tak Hospodin, Bůh zástupů, bude s vámi, jak říkáte. Mějte v nenávisti zlo a milujte dobro, uplatňujte v bráně právo! Snad se Hospodin, Bůh zástupů, smiluje nad pozůstatkem lidu Josefova. (Am 5,14-15) 

Myslím, že nám Bůh dal dost informací, jak má člověk žít. 
„Jestliže budete opravdu poslouchat má přikázání, která vám dnes udílím, totiž abyste milovali Hospodina, svého Boha, a sloužili mu celým svým srdcem a celou svou duší, dám vaší zemi déšť v pravý čas, déšť podzimní i jarní, a budeš sklízet své obilí, svůj mošt a olej a na tvém poli dám růst bylině pro tvůj dobytek; budeš jíst dosyta.“ (Dt 11,13-15)
Aniž bychom si to uvědomovali, On nám to vše připravuje. 
„Zachováte-li má přikázání, zůstanete v mé lásce, jako já zachovávám přikázání svého Otce a zůstávám v jeho lásce. To jsem vám pověděl, aby moje radost byla ve vás a vaše radost aby byla plná.“ (J 15,10-11)
Náš milostivý Bůh chce, abychom se z jeho darů radovali. To přeji i Vám.

Bohuslava Petrášová (Příbor)

pátek – 27. září Am 5,16-27

Bůh nenávidí formální zbožnost bez spravedlnosti

Nenávidím vaše svátky, zavrhl jsem je, ani vystát nemohu vaše slavnostní shromáždění. Když mi přinášíte zápalné oběti a své oběti přídavné, nemám v nich zalíbení, na pokojnou oběť z vašeho vykrmeného dobytka ani nepohlédnu. (Am 5,21-22) 

Když jsme pročítali tento text, první myšlenkou, která nám po bližším zamyšlení bleskla hlavou, byla současná oslava původně křesťanských svátků jako jsou Vánoce a Velikonoce. Ačkoli se možná usilovně snažíš nepodlehnout komerci a konzumu, nejspíš se úplně nevyhneš předvánočnímu nakupování dárků, pečení cukroví. Maminky často podléhají stresu z neuklizené domácnosti. A sotva se vzpamatujeme po Vánocích a dostaneme do jakési rovnováhy nejen náš metabolismus, jsou tady Velikonoce a s nimi jarní výzdoba, opětovný úklid a přemíra čokoládových symbolů jara. A Kristovo narození, Jeho život, smrt a především slavné vzkříšení tam sice kdesi je, ale při tom všem zajišťování bezchybných svátků na to jaksi zbývá čas jen okrajově. 
Toto ztišení bylo v rozpisu označeno „Bůh nenávidí formální zbožnost bez spravedlnosti.“ Myslím, že těmi „svátky“ a „slavnostními shromážděními“, o nichž se v textu píše, že je Bůh nenávidí, jsou myšleny i nedělní bohoslužby. Bůh nás stvořil k tomu, abychom s Ním měli společenství, a přebývá uprostřed svého lidu. Náš každodenní vztah k Bohu bychom však neměli dohánět jen v neděli a o svátcích! Padá během týdne na tvou Bibli prach, ale v neděli jsi horlivým učitelem v nedělní škole? Stěžuješ si během týdne na všechno a na všechny, ale v neděli je tě při chválách nejvíce slyšet, protože ty jsi přece radostný křesťan? 
Ano, uprostřed Božího lidu z nás mohou břemena všedních dnů spadnout, můžeme si od nich vzájemně ulevit, ale tento text nás vybízí ke každodenní zbožnosti, opravdové spravedlnosti. Pro každého tam, kde je: v práci, ve škole, doma s dětmi. V našem sboru máme na konci bohoslužeb krátký prostor ke svědectvím. Kéž by každý mohl vystoupit a vyprávět o tom, jaký týden s Bohem prožil, co ho oslovilo z Božího slova, v čem ho Pán Bůh proměňoval, komu o Ježíši vyprávěl,…
Povzbuzujeme nejen vás, ale především sami sebe: nenechávejme si Pána Boha na neděli, půlnoční bohoslužbu, velkopáteční shromáždění a slavnou velikonoční oslavu Kristova vzkříšení! 

Manželé Čermákovi (Příbor)

sobota – 28. září Ámos 7,1-9

Boží promíjení trestů má své hranice

Potom mi ukázal toto: Pán stál na hradbě s olovnicí, s olovnicí v ruce. „Co vidíš, Ámosi?“ zeptal se mě Hospodin. „Olovnici,“ odpověděl jsem. Tehdy mi Pán řekl: „Hle, spouštím olovnici doprostřed svého lidu, Izraele. Víckrát už je neušetřím.“ (Am 7,7-8; B21)

Na promíjení trestů Bohem máme obvykle dva extrémní pohledy. Jeden vychází z toho, že Bůh trestá každý hřích a přestoupení, a my se musíme snažit žít s Jeho pomocí tak, abychom neupadali do pokušení a hříchu. Druhý počítá s Boží nekončící milostí, která promíjí všechny hříchy a odpouští nám. Ano, Bůh je láska, milující a odpouštějící Bůh. Právě prorok Ámos ale připomíná Izraeli, že Bůh nezapomíná a jeho trpělivost má své hranice. Izrael, byť vyvolený národ, páchal nepravosti a hříchy, které Bůh musel potrestat. Varoval je skrze Ámose a napomínal je, ale oni nedbali a svých činů nelitovali. Víme, že si žili moc dobře a cítili se bezpečně. Bůh je láska a my si to moc rádi připomínáme. Bůh je však také Bůh, který nenávidí hřích a nepravost, protože je svatý, čistý a spravedlivý. Každý hřích musí být potrestaný. V Kristu byl každý hřích potrestán a těm, kteří Ho přijali, bylo odpuštěno. Kristus za hřích zaplatil svým životem. Hřích nebyl jen tak zapomenut, hranice Boží milosti začíná a končí na kříži. 

František a Libuše Pavelkovi (Příbor)

neděle – 29. září Am 9,11-15

Po přejití Božích trestů Bůh dá obnovení Izraele

Úděl Izraele, svého lidu, změním, oni znovu vybudují zpustošená města a osídlí je, vysadí vinice a budou z nich pít víno, založí zahrady a budou z nich jíst ovoce. Zasadím je do jejich půdy a již nikdy nebudou vykořeněni ze své země, kterou jsem jim dal, praví Hospodin, tvůj Bůh. (Am 9,14-15) 

Náš Bůh je Bůh milující, milostivý, dobrotivý, slitovný, obnovující, ale také Bůh svatý, přímý, spravedlivý, trestající.
V Bibli čteme, jak se Boží lid nesčetněkrát odvrátil od Hospodina, reptal, propadl pohanskému modlářství. Za to všechno byl Hospodinem vždy spravedlivě potrestán a nesl on a následující pokolení vážné následky. Rovněž ale také vždy, když Izrael litoval svých hříchů a navrátil se zpět ke svému Bohu Stvořiteli, přišlo vysvobození, obnova, smíření, pokoj. 
Když Adam v ráji neposlechl Boha, byl za to potrestán. Bůh mu řekl, že zemře a že kvůli němu bude země prokletá. Přesto ale Bůh s Adamem nekončí, neboť jej miluje, slitovává se nad ním, obléká jej do kožené suknice a zaslibuje nového Adama, spasitele Krista. Ve Starém a Novém zákoně, v nejrůznějších knihách o historii církve a také v našich životech můžeme číst, jak mnohokrát Boží děti upadly a díky Boží milosti mohly v pokání znovu povstat. Náš Bůh je nádherný, protože se slitovává a odpouští tomu, kdo vyznává své hříchy a touží po novém začátku. Vždyť celé nebe se raduje nad jedním hříšníkem, který činí pokání. V knize přísloví se píše: „Spravedlivý, i když sedmkrát padne, zase povstane.“ Bůh obnovuje. Obnovuje srdce a mysl svých dětí. Obnovil Davidův stánek, obnovuje svoji církev, přivádí do ní nové lidi z různých národů. Bůh svým dětem zaslíbil nové nebe a novou zemi, nový Jeruzalém. Bůh bude přebývat mezi nimi a setře jim každou slzu z očí. „Ten, který seděl na trůnu, řekl: ‚Hle, všecko tvořím nové.´“ (Zj 21,5) 

Martin a Miluše Jeřábkovi (Příbor)

pondělí – 30. září Jon 1,1-5

Konáš své poslání, nebo prcháš od Hospodina?

Ale Jonáš vstal, aby uprchl do Taršíše, pryč od Hospodina. Sestoupil do Jafy a vyhledal loď, která plula do Taršíše. Zaplatil za cestu a vstoupil na loď, aby se s nimi plavil do Taršíše, pryč od Hospodina. (Jon 1,3)

Všechno má své meze. Ať je to víra, naděje, láska či poslušnost Bohu. Přece po nás Hospodin nemůže chtít to, co převyšuje všechny naše možnosti; jsme přece jenom lidé a Božské atributy nám nejsou vlastní. Přece v Jeho zákoně je psáno, že milovati budeš jenom bližního svého. Proč teda mám přinášet dobrou zvěst těm, kdo proti nám chtějí vést válku. Přece nebudeme hostit ty, kteří zabíjejí naše bližní. Asi v těchto intencích mohl uvažovat Jonáš. 
To, co Hospodin žádá po Jonášovi, není jen kázání o zkáze pro Ninive. Jonáš totiž dobře ví, že Hospodin je „milostivý a soucitný, pomalý k hněvu, hojný v milosrdenství, a slitovává se nad zlem”. Jonáš ví, že jeho zvěst o zkáze přinese pokání a Bůh Ninive odpustí a zkázu na ně neuvede. Jonáš si je dobře vědom faktu, že záchrana Ninive je zkáza pro Izrael. 
Nemyslím si, že by někdo z čtenářů znal někoho, kdo by se dal přirovnat k podobně nebezpečným nepřátelům jako Ninive pro Jonáše. Jedině pokud bychom zažili válku, kde jde o všechno, o majetek, o náš život a životy nám blízkých lidí. Jen tehdy bychom mohli pochopit Jonášovu frustraci. 
I přesto že my nemáme tak hrozného nepřítele jako měli Izraelci, tak si často dovolíme divit se Jonášovi (to v tom lepším případě), anebo dokonce se nad něj povyšovat a ukazovat prstem na jeho neposlušnost. Při čtení proroka Jonáše zapomínáme, jak těžko nám jde odpustit našim bližním v práci, ve sboru i doma. My, kterým vše bylo odpuštěno na základě víry v Pána Ježíše, se často ve svém životě chováme mnohem hůř než Jonáš. On měl přece objektivní důvod chtít zkázu Ninive, my dnes ale takové důvody nemáme. Ale i nám se stalo Hospodinovo slovo: „Já vám však pravím, že soudu propadne každý, kdo se hněvá na svého bratra.“ My ale hněv za tak velký hřích, jako byl ten Jonášův, za hřích nepovažujeme. 
Hospodine, odpust i nám, neboť jsi milostivý a soucitný, pomalý k hněvu, hojný v milosrdenství, a slitováváš se nad zlem.

Oleg Gricyk (Praha - Církev XXI. století)

úterý – 1. října Jon 1,6-16 

Zvolit si hřích je snazší než obrácení

Volali tedy k Hospodinu: „Prosíme, Hospodine, ať nezahyneme pro život tohoto muže, nestíhej nás za nevinnou krev. Ty jsi Hospodin, jak si přeješ, tak činíš.“ I vzali Jonáše a uvrhli ho do moře. A moře přestalo běsnit. Na ty muže padla veliká bázeň před Hospodinem. Přinesli Hospodinu oběť a zavázali se sliby. (Jon 1,14-16) 

Nebylo by férové vyžadovat od Jonáše, aby se choval jako křesťan. Jonáš přece pochází z doby, kdy Hospodin vede válku s nepřáteli Izraele. A to nebyla „duchovní“ válka, byl to fyzický masakr. To, že Hospodin chce zjevit svůj záměr ohledně Ninive, může znamenat jen to, že On přestal válčit s nepřáteli Izraele, ale naopak chce těmto zabijákům žehnat. Proč Hospodin koná to, co koná, je složité pochopit a nemožné přijmout. Jediný způsob, jak mohl Jonáš vyjádřit svoji velkou nespokojenost s Hospodinovým příkazem, je utéct co nejdál od Něho a vše zapomenout. 
Ironie je v tom, že místo aby bylo Jonášovi dopřáno na Hospodinovo slovo zapomenout, je probuzen a je mu nařízeno, aby volal ke svému Bohu. Představte si situaci, že jste na někoho velice rozzlobeni, jelikož ten někdo začal ohrožovat váš život a život vašich blízkých, a místo toho, abyste se před ním skryli, někdo, kdo má nad vámi moc, vám nařídí, abyste za tím člověkem šli a žádali o slitování nad ním. Něco podobného nastalo v životě Jonáše. 
Nečteme, že by Jonáš začal volat k Hospodinu; můžeme předpokládat, že nabídka usmrcení Jonášovi vyhovovala. Vždyť hození do moře o ničem jiném nevypovídá. A vyšlo to z úst Jonáše, Hospodinova vůle to nebyla. Místo volání k Hospodinu si volí smrt. 
Hospodine, odpusť i nám když zatvrzujeme své srdce natolik, že místo odpuštění volíme nenávist, místo radosti v Duchu svatém volíme radost v alkoholu a podobně. 

Oleg Gricyk (Praha - Církev XXI. století)

středa - 2. října Jon 3,1-11

Hospodin, který se slitovává i nad těmi, kteří ho osobně velice dobře znají

Když jsem byl v duši tak skleslý, Hospodina jsem si připomínal; má modlitba vešla k tobě ve tvůj svatý chrám. (Jon 2,8) 

Hospodin nenechal Jonáše umřít. Bylo by to Jonášovo vítězství nad Hospodinovým slovem. To se ale nemůže stát. Tvrdý spánek, rychlá smrt, to vše není Jonášovi dopřáno. To, co mu dopřáno je, překračuje všechnu lidskou sílu, vše co se dá strpět a snést. Je to horší než smrt. 
Víme, jak Ninive zareaguje, když uslyší o Božím soudu. Když to porovnáme, je pro Ninive jednodušší se obrátit k Hospodinu než pro Jonáše. Ten, kdo Boha zná již delší dobu, ten, kdo zakusil jeho milosrdenství, jeho moc a sílu, ten, kdo má blízký vztah s Hospodinem, není automaticky ochráněn od osobní vzpoury proti Němu. Právě naopak ten, kdo dobře zná Hospodinovu sílu, kterou poznal skrze Jeho jednání v hrozných životních událostech, jež se dějí v tomto světě, ten se může silně rozhněvat na Boha. Proč dětí umírají v bahně, zimě a horku? Proč dopouští, že jsou děvčata ze školy odvedena do nevěstince? Proč se děje násilí na lidu, který je Mu věrný, a On svoji sílu nepoužije a nezachrání? Jelikož toto nejsou naše děvčata a nejsou to naše děti, není to naše bída, a my nezakoušíme sílu zvrácenosti tohoto světa, proto ani nechápeme Jonáše a pronášíme nad ním soud. Nerozumíme, proč volí raději smrt než volání k Hospodinu. 
Hospodin ale Jonáše nenechá umřít. Naopak, chce, aby jeho stvoření zakusilo to, co sám Stvořitel zakouší denně. Moc Stvořitele není v tom, že má silnější raketovou zbraň na zničení svého nepřítele, ale v tom, že dopustí, aby byl svým nepřítelem ukřižován, proto aby svého nepřítele získal. 
Hospodine, i my křesťané jsme v pokušení raději zvolit odluku od tebe než odpustit svému dlužníkovi. Děkujeme ale, že nás nenecháš umřít, ale uděláš všechno, abychom se ve svém soužení obrátili. 

Oleg Gricyk (Praha - Církev XXI. století)

čtvrtek - 3. října Jon 3,1-10

Pane, slituj se nad námi, ne nad jinými…

I viděl Bůh, jak si počínají, že se odvracejí od své zlé cesty, a litoval, že jim chtěl učinit zlo, které ohlásil. – A neučinil tak. (Jon 3,10)

Naděje na naplnění vyhlášeného prorockého slova se rozplynula. Proč volat: „Ještě čtyřicet dní, a Ninive bude vyvráceno“, pokud k ničemu takovému nedojde. Komentátoři občas uvádějí, že k tomu přece došlo za 150 let. Ale autorovi knihy Jonáše o to zřejmě nejde, vždyť se mluví o 40 dnech, ne letech. Izraelcům by se přece více hodilo, aby Jonáš pokračoval ve své dřívější prorocké tradici a stál při svém lidu, a ne na straně těch, kdo je utlačují. Vždyť tradičně byl Jonáš pro Izrael poslem dobrých zpráv, a ne zlých. Ve 2. Královské 14,25 čteme, že „král izraelský znovu získal pomezí Izraele od cesty do Chamátu až k Pustému moři podle slova Hospodina, Boha Izraele, které promluvil skrze svého služebníka Jonáše, syna Amítajova, proroka z Gat-cheferu“. Toto je přece poslání izraelského proroka, prorokovat vítězství svému lidu a zkázu nepřátelům. Pokud by se ale jeho slova nenaplnila, není to potom lživý prorok? Pokud by král Izraele připravoval válku proti Ninive, a prorok by šel a řekl, že za 40 dní budete zničeni mocnou armádou Izraele, nebylo by to potom považováno za národní zradu? Neměli bychom se dívat na Jonášovou zvěst obdobným způsobem?
Pokud by naše postavení, naše ambice, naše autorita, náš pocit spravedlnosti, náš úspěch na dvoře pozemského krále, pokud toto vše bylo v ohrožení kvůli zvěsti, kterou nám Hospodin svěřil, tak jak bychom se zachovali? Budeme se radovat z toho, že Bůh miluje každého? Pokud ano, tak proč se cítíme v ohrožení před přistěhovalci a nenabídneme jim pomocnou ruku? Jsou tak jiní než my? Mohou nás pohltit? Není to ale projev Božího slitování skrze nás, když přijímáme ty, kteří si to nezaslouží? 
Hospodine, odpusť nám, že chceme tvé slitování nad námi, ale zavíráme dveře před jinými, kterým ty projevuješ své slitování. 

Oleg Gricyk (Praha - Církev XXI. století)

pátek - 4. října Jon 4,1-5

Ale Jonáš zkázu Ninive neuvidí

Jonáš totiž vyšel z města, usadil se na východ od něho a udělal si tam přístřešek. Seděl v jeho stínu, aby viděl, co se bude ve městě dít. (Jon 4,5)

Ve verši 4,3 čteme, že Jonáš zase myslí na sebevraždu. Tentokrát již o to žádá Hospodina, protože když o to naposledy žádal námořníky, tak se to stejně nepovedlo. Není to často, kdy v Bibli čteme o lidských pocitech. Můžeme jen tušit, co asi cítil Abraham, když šel obětovat svého syna, Bible nám o jeho pocitech totiž nic nesděluje. Jonášovy pocity nám sděleny jsou: „velice se rozezlil a planul hněvem“. Můžeme předpokládat, že právě toto planutí cítil skoro po celou dobu. Anebo to začalo růst od kapitoly 1,1 a to teď v plnosti vyšlo najevo. Pln očekávání, co se s městem bude dít, si víc a víc uvědomuje, že se nebude dít nic. Asi rozuměl, že národ, který vsadí na Hospodina, vždy vyhraje. 
Když prorok Jóel, Jonášův současník, prorokuje zkázu Izraelcům, která je má zastihnout a nepomine, tak přece uchovává ve svém srci naději, když pak říká: „Roztrhněte svá srdce, ne oděv, navraťte se k Hospodinu, svému Bohu, neboť je milostivý a plný slitování, shovívavý a nejvýš milosrdný. Jímá ho lítost nad každým zlem. Kdo ví, nepojme-li ho opět lítost a nezanechá-li za sebou požehnání, a zase budou obětní dary a úlitby pro Hospodina, vašeho Boha.“ (Jl 2,13-14) Pro pozdější proroky toto již bude zcela zřejmé, a Jeremiáš (18,7-8) později napíše: „Jednou promluvím proti pronárodu a proti království, že je vyvrátím, podvrátím a zničím. Avšak odvrátí-li se onen pronárod od zla, jež páchal a proti němuž jsem mluvil, budu litovat toho, že jsem zamýšlel způsobit mu něco zlého.“ 
Hospodine, i my se chceme opustit každou svou zlost a hněv, neboť víme, že náš hněv nekoná tvoji spravedlnost. 

Oleg Gricyk (Praha - Církev XXI. století)

sobota - 5. října Jon 4, 6-11

Jonáš citlivý na sebe a bezcitný vůči jiným

Bůh se však Jonáše otázal: „Je dobře, že pro ten skočec tak planeš?“ Odpověděl: „Je to dobře. Planu hněvem až k smrti.“ Hospodin řekl: „Tobě je líto skočce, s kterým jsi neměl žádnou práci, jemuž jsi nedal vzrůst; přes noc vyrostl, přes noc zašel.“ (Jon 4,9-10)

Je to potřetí, kdy chce Jonáš raději umřít než žít. Jako kazatel bych dokázal na základě tohoto oddílu udělat z Jonáše naprostého hlupáka. Vždyť i samotný název dnešní úvahy dělá z Jonáše takového obyčejného sobce. Myslí jen a jen na sebe, chudáka. Při pochopení opravdu tragické situace nejenom Jonáše, ale i celého jeho národa můžeme vnímat, že tady nejde o nějakou Jonášovou infantilnost. V Jonášovi rozpoznáme, jak Bůh zachází s celým izraelským lidem. 
Hospodin dal přístřešek svému národu, ale jenom na chvíli. Stejně jako u Jonáše tak můžeme vnímat „přetrpké pokoření Izraele, jak zajatého, tak zanechaného; nebylo nikoho, kdo by Izraeli pomohl.“ (2Kr 14, 26) Být Hospodinovým prorokem, znát jeho sílu a moc, a vidět, jak se slitovává nad cizím národem na úkor svého národa, je tíha, kterou prorok neunese. Raději už zemřít, než hned po ochutnávce Boží záchrany zakusit žhavý východní vítr a bodavé slunce od Hospodina. 
Ne, nečiním z Jonáše hrdinu víry, ale také nechci, aby vypadal jako hlupák, nad kterým se budeme povyšovat. Je to spíše člověk, který spolu se svým národem zakusil hodně bolesti a utrpení. Je to někdo, kdo o sobě takto svědčí: „Jsem Hebrej a bojím se Hospodina, Boha nebes, který učinil moře i pevninu.“ (1,9) Tj. taky vsadil na Hospodina, také k Němu vyhlíží, aby se slitoval nad svým národem. Ano, Jonášovi je líto skočce, Božího daru svému lidu, který včera byl, a dnes již není. 
Hospodine, i kdybys nám odebral všechno, i kdybychom chtěli již zemřít, i tak budeme vyhlížet k tobě, neboť jenom Ty máš slova věčného života.

Oleg Gricyk (Praha - Církev XXI. století)

neděle - 6. října Ž 136,1-26

Lítostivý Bůh 

Hospodin řekl: „Tobě je líto skočce, s kterým jsi neměl žádnou práci, jemuž jsi nedal vzrůst; přes noc vyrostl, přes noc zašel. A mně by nemělo být líto Ninive, toho velikého města, v němž je víc než sto dvacet tisíc lidí, kteří nedovedou rozeznat pravici od levice, a v němž je i tolik dobytka?“ (Jon 4,10-11)

Pokud věříme, že máme opravdu slitovávajícího se Boha, pak nemůžeme chtít, aby projevoval svoji milost jenom nám, a již ne teroristům, kteří znásilňují a vraždí slabé a nevinné. Jenom nám, ale již ne těm, kdo se cítí v ohrožení ve svém městě a chtějí se přestěhovat do českých měst. Jenom nám, ale již ne všem velkým hříšníkům, kteří se k nám chtějí přiblížit, a tím ohrozit nás i naše rodiny. 
První neděle v měsíci je den, kdy zvláštním způsobem připomínáme ukřižování a zmrtvýchvstání našeho Pána a Spasitele Ježíše Krista. Budeme se radovat, že Kristus zemřel za všechny hříšníky, a ne jenom za vyvolené, abychom i my milovali všechny, a ne jenom vyvolené. Ano i ty, kteří jsou nevychovaní a mají své zvláštní zákony, kteří v našich očích „nedovedou rozeznat pravici od levice.“
Pane Ježíši, pomoz nám, ať z tvé milosti dokážeme překročit náboženské připomínání si tvých činů, ale můžeme vkročit do života stálého umírání pro své Já, a vzkříšení pro druhé. Chceme zakusit tvůj čin, Pane, a ne jednat na vlastní pěst. 

Oleg Gricyk (Praha - Církev XXI. století)

pondělí – 7. října Mi 1,1-16

Lidé jsou zvyklí snižovat závažnost hříchu 

To všechno pro nevěrnost Jákobovu, pro hříchy izraelského domu. Co je Jákobova nevěrnost, zdali ne Samaří? A co jsou posvátná návrší Judy, zdali ne Jeruzalém? (Mi 1,5) 

Každá kniha Bible je napsaná proto, abychom poznali Boha, Jeho povahu, charakter, Jeho činy a příčiny Jeho činů. Na tom, nakolik dobře a správně známe Boha, bude záležet náš život. Kniha proroka Micheáše nám umožňuje poznat některé stránky Božího charakteru a Jeho vztahu k lidem.
V této knize je velmi jasně vyjádřen vztah Boha k hříchu. V každé kapitole knihy proroka Micheáše můžeme vidět výpis všech trestů a katastrof, které postihnou Izrael. Ale na začátku v 1. kapitole v 5. verši Bůh říká, proč všechna tato neštěstí na Izrael padnou. „To všechno pro nevěrnost Jákobovou, pro hříchy izraelského domu.“ 
Když čteme tato slova, tak si pomyslíme, co tak strašného ti lidé udělali, že je Bůh takhle trestá. Vlastně dělali to samé, co lidé dělají dnes. Běžné byly krádeže, útlak chudých, korupce, lež, podvody atd. Ale dnes se nám nezdá, že by se kolem nás dělo něco strašného. Myslíme si, že žijeme v moderním a civilizovaném světě a že to všechno kolem není tak špatné. V tom spočívá největší nebezpečí hříchu. Záměrem ďábla je zastřít hrůzu hříchu a utlumit naši reakci na hřích. A naopak dělá hřích přitažlivým. Natolik přitažlivým, že ho milujeme. Evangelista Jan potvrzuje tuhle myšlenku:
„Soud pak je v tom, že světlo přišlo na svět, ale lidé si zamilovali více tmu než světlo, protože jejich skutky byly zlé.“ (J 3,19) Lidé hřeší ne proto, že jsou před hříchem bezmocní nebo že by se mu vzdali vůli okolnostem, ale protože hřích milují! Je velmi důležité pochopit, jak moc Bůh nenávidí hřích. Nikdy se s ním nesmíří, zvlášť s hříchem v životě křesťana. Někdy si myslíme, že láska k hříchu se objevuje jen u lidí tohoto světa a že nám, dětem Božím, nic nehrozí. To zdaleka není pravda. Jakmile ztrácíme bázeň, jakmile přehlížíme hřích a nemáme v dohledu Krista, pak jed hříchu začne pronikat do našich životů a trávit je. Je nezbytné vždycky být v Kristu, v těsném spojení s Ním. Jen tehdy nás bude Duch svatý varovat před hříchem a my budeme schopni proti němu bojovat. 

Alexander Ševčenko (Praha 5 - Vinný kmen, stanice Brno)

úterý – 8. října Mi 2,1-13

Bůh trestá hřích 

Proto praví Hospodin toto: „Hle, já na tu čeleď strojím zlo, z něhož nevyvléknete své šíje. Přestanete chodit povýšeně, bude to zlý čas. V onen den o vás užijí pořekadel, strhne se žalostné bědování: ‚Je po všem !´ ‚Přišla na nás záhuba,´ řeknete, ‚podíl mého lidu je pryč, kterak jsem o něj přišel! Naše pole připadlo odpadlíku.´“ (Mi 2,3-4)

Bůh skrze proroka Micheáše říká, že když jeho domluvám nebudou naslouchat, tak je čeká soud. A tomu trestu se nedá vyhnout (Mi 2,3). Hřích natolik pronikl do izraelské společnosti, že si toho už ani nevšímali a nevnímali Boží upozornění. Nastal moment tzv. anestézie, kdy bolest z hříchu byla natolik utlumená, že ji národ necítil. Proto byl nutný trest. 
Něco podobného se děje v našich životech dnes. Bůh nás nevyhnutelně za hřích potrestá, jestliže nebudeme naslouchat jeho domluvám. Můžeme se zeptat: „Jak máme naslouchat?“ Zaprvé, Bůh říká, že skrze Bibli, Písmo! Jestliže čteme a známe Boží slovo, tak budeme vědět, že máme v životě hřích. Zadruhé, Bůh říká, že přes církev. Jestliže navštěvujeme církev a jsme ve společenství našich bratrů a sester, pak nás toto společenství bude duchovně vzdělávat. A zatřetí, Bůh sám osobně k nám mluví skrze různé situace a také během modlitby. Jestliže člověk tyto cesty pro svou nápravu nevyužívá, pak nás Bůh pokárá za hřích. Slavný spisovatel C.S.Lewis řekl: „Bůh oslovuje člověka šepotem lásky, ale když ho neuslyší, tak promlouvá hlasem svědomí, když nebyl slyšen, tak přes reproduktor utrpení“. Trest je nejextrémnější cestou naší nápravy. Bůh přistupuje k rozhodnutí nás potrestat jen tehdy, když všechny ostatní způsoby nás oslovit byly marné. Ale i tak je to jen další vyjádření Boží lásky k nám. „Koho Pán miluje, toho přísně vychovává, a trestá každého, koho přijímá za syna.“ (Žd 12,6)

Alexander Ševčenko (Praha 5 - Vinný kmen, stanice Brno)

středa – 9. října Mi 3,1-12

Bůh domlouvá k opuštění hříchu

Slyšte to, představitelé domu Jákobova, vůdcové izraelského domu, vy, kteří si hnusíte právo a překrucujete všechno, co je přímé! (Mi 3,9)

Po celou dobu historie izraelského národa Bůh posílal proroky, jejichž cílem bylo domlouvat národu a jejich vládcům, a také varovat před blížícím se trestem za hřích. Kniha proroka Micheáše opakovaně popisuje domlouvání Izraeli. Prorok se obrací na politické vedení národa (Mi 3,1-3), Bůh vytýká vládcům, že národ využívají. Bůh se obrací k náboženským vůdcům (Mi 3,5) a vytýká jim, že káží za účelem zisku. Místo aby vyrovnali křivé, „překrucují vše, co je přímé“ (Mi 3,9). Bůh se obrací na národ a domlouvá jim, protože se začali vyhýbat Božímu slovu, které k nim mluvilo o jejich hříchu. Začali naslouchat podivným kazatelům (Mi 2,11). 
Tato slova se dnes vztahují i na nás. Dnes jako nikdy předtím se dostáváme do situací, kdy náboženští vůdci zneužívají víru lidí pro své osobní blaho. Dnes se lidé ještě víc vyhýbají Písmu a hledají kazatele, „kteří by vyhověli jejich přáním“ (2T 4,3). 
Pro nás věřící lidi je nutné pochopit, jakou máme zodpovědnost. Když lidé ztratí víru v ty, kteří káží slovo Boží, tak komu máme vůbec věřit? V 3. kapitole v 8. verši prorok Micheáš říká, že Bůh má vždycky lidi, kteří jsou schopni kázat národu včetně domlouvání. Ale není nutné vždycky lidem vyčítat hříchy. Písmo říká, že když budeme žít správný život, tak to samo o sobě bude svědčit lidem o Bohu a měnit je (2K 3,2-3; 1Pt 2,15). Naší zodpovědností je následovat Krista, žít zbožně, a tehdy se Bůh sám postará o to, aby náš život měl vliv na tento svět včetně připomenutí hříchu.

Alexander Ševčenko (Praha 5 - Vinný kmen, stanice Brno)

čtvrtek – 10. října Mi 4,1-14

Bůh vždycky dává naději 

V onen den, je výrok Hospodinův, se ujmu chromé, shromáždím zapuzenou, tu, s níž jsem zle naložil. Chromou budu mít za pozůstatek lidu, vypuzenou za mocný národ. A Hospodin bude nad nimi kralovat na hoře Sijónu od nynějška až navěky. (Mi 4,6-7)

Každý člověk má něco, v co doufá. Ukončení školy, přijímačky na univerzitu, práce, svatba, narození dítěte. Doufáme, že se nám tyto události v životě stanou. Žijeme v nadějích. Člověk nemůže žít bez naděje. Jestli zmizí poslední naděje, člověk ztratí sílu žít. Bůh stvořil náš život takovým, že v něm máme plno nadějí a přání. Náš Bůh je Bohem naděje! A prorok Micheáš tuto myšlenku opakovaně zdůrazňuje. Říká, že Bůh dává naději na obnovení Izraele. Dokonce i poté, co tak upadl, Bůh neopouští Izrael bez naděje. Prorok Micheáš se o tom zmínil třikrát:
„V onen den, je výrok Hospodinův, se ujmu chromé, shromáždím zapuzenou, tu, s níž jsem zle naložil. Chromou budu mít za pozůstatek lidu, vypuzenou za mocný národ. A Hospodin bude nad nimi kralovat na hoře Sijónu od nynějška až navěky.“ (Mi 4,6-7)
„I stane se v posledních dnech, že se hora Hospodinova domu bude tyčit nad vrcholky hor, bude povznesena nad pahorky a budou k ní proudit národy. Mnohé pranárody půjdou a budou se pobízet: ‚ Pojďte, vystupme na Hospodinovu horu, do domu Boha Jákobova. Bude nás učit svým cestám a my budeme chodit po jeho stezkách.´ Ze Sijónu vyjde zákon, slovo Hospodinovo z Jeruzaléma.“ (Mi 4,1-2)
„A ty Betléme efratský, ačkoli jsi nejmenší mezi judskými rody, z tebe mi vzejde ten, jenž bude vládcem v Izraeli, jehož původ je odpradávna, ode dnů věčných.“ (Mi 5,2)
Dnes nás Bůh oslovuje slovy naděje. Bůh říká, že když jsme jeho děti, tak vždy bude s námi. I když zhřešíme, bude nám věrný! 
„Jsme-li nevěrní, on zůstává věrný, neboť nemůže zapřít sám sebe.“ (2T 2,13)
Jestli upadneme, on nás pozvedne!

Alexander Ševčenko (Praha 5 - Vinný kmen, stanice Brno)

pátek – 11. října Mi 5,1-14 
 
Falešné neboli lživé náboženství 

Cožpak má Hospodin zalíbení v tisících beranů, v deseti tisících potoků oleje? Což smím dát za svou nevěrnost svého prvorozence, v oběť za svůj hřích plod svého lůna? Člověče, bylo ti oznámeno, co je dobré a co od tebe Hospodin žádá: jen to, abys zachovával právo, miloval milosrdenství a pokorně chodil se svým Bohem.(Mi 6,7-8)

Izraelský národ sklouzl do tak velkého morálního úpadku, že dokonce i náboženští vůdci přijímali úplatky a zaštiťovali se jménem Božím. „Jeho představitelé soudí za úplatek, jeho kněží učí za odměnu, jeho proroci věští za stříbro. Přitom spoléhají na Hospodina a říkají: ‚Což není Hospodin uprostřed nás? Na nás nepřijde nic zlého.´“ (Mi 3,11) Nejhorší věc pro jakoukoliv komunitu je, když její náboženský vůdce ztratí strach před Bohem. Pokračuje ve své náboženské činnosti, ale bez Boha. Opravdový vztah s Bohem vás dělá milosrdnými, obětavými a milujícími. Lidská zbožnost vás však dělá krutými. Základem lidské zbožnosti je pýcha. Pravá zbožnost naopak stojí na poslušnosti a pokoře. Proto Ježíš, když přišel na zem, nejvíc domlouval farizejům. Ne alkoholikům, ne nevěstkám, ale farizejům. Protože právě jejich dvojaký způsob života ničil víru lidí. Je nutné hlídat, v jakém stavu je vaše srdce. Neztrácíme Boží bázeň? Možná máme v životě hodně náboženství, ale málo Krista. V dnešní době hodně lidí říká, že mají víru. Myslí si, že ji mají, ale ta víra je doopravdy nezachraňuje. Je to velmi důležité. Proto Bůh mluví skrze proroka Micheáše: „Cožpak má Hospodin zalíbení v tisících beranů, v deseti tisících potoků oleje? Což smím dát za svou nevěrnost svého prvorozence, v oběť za svůj hřích plod svého lůna? Člověče, bylo ti oznámeno, co je dobré a co od tebe Hospodin žádá: jen to, abys zachoval právo, miloval, milosrdenství a pokorně chodil se svým Bohem.“ (Mi 6,7-8)

Alexander Ševčenko (Praha 5 - Vinný kmen, stanice Brno)

sobota – 12. října Mi 6,1-16

Za jakýchkoliv okolností můžeme žít spravedlivý život 

Ale já budu vyhlížet k Hospodinu, čekat na Boha, který mě spasí. Můj Bůh mě vyslyší. „Neraduj se nade mnou, má nepřítelkyně! Padla-li jsem, povstanu, sedím-li ve tmě, mým světlem je Hospodin.“ (Mi 7,7-8)

Písmo říká, že máme všechny možnosti žít zbožný život. „Ale já budu vyhlížet k Hospodinu, čekat na Boha, který mě spasí. Můj Bůh mě vyslyší. Neraduj se nade mnou, má nepřítelkyne! Padla-li jsem, povstanu, sedím-li ve tmě, mým světlem je Hospodin.“ 
„Všecko, čeho je třeba k zbožnému životu, darovala nám jeho božská moc, když jsme poznali toho, který nás povolal vlastní slávou a mocnými činy.“ (2Pt 1,3)
Přestože byl Izrael ve velkém morálním úpadku, prorok Micheáš věděl, kde čerpat sílu pro zbožný život. Musíme chápat, že ďábel není všemocný, nikdy nedokáže donutit nás zhřešit, dokáže jen přesvědčit. Nic nezmůže, ať přijde s jakýmkoliv velkým pokušením. Jen my sami můžeme zničit sami sebe. Bůh nás v tomhle světě neopouští. Slibuje, že vždycky bude nablízku. Navíc jeho hlavním záměrem je posilnění toho, kdo chce být věrný Bohu. „Neboť oči Hospodinovy obzírají celou zemi, takže se mohou vzchopit ti, jejichž srdce je celé při něm.“ (2Pa 16,9)
Nenechme se děsit dnešním pomateným, padlým světem. Bůh je silnější než tento svět. V Něm je naše síla! 

Alexander Ševčenko (Praha 5 - Vinný kmen, stanice Brno)

neděle – 13. října Mi 7,1-20

Bůh miluje milosrdenství 

Kdo je Bůh jako ty, který snímá nepravost, promíjí nevěrnost pozůstatku svého dědictví! Nesetrvává ve svém hněvu, neboť si oblíbil milosrdenství. Opět se nad námi slituje, rozšlape naše nepravosti. Do mořských hlubin vhodíš všechny jejich hříchy. (Mi 7,18-19)
Jak již bylo řečeno, každá kniha Bible nám pomáhá poznat Boží charakter. Prorok Micheáš nám dává příležitost vidět Boží milosrdenství. Hlavní myšlenkou knihy Micheáše je: Boží milost je vyšší než soud! Tato kniha nám pomáhá vidět milujícího Boha! „Kdo je Bůh jako ty, který snímá nepravost, promíjí nevěrnost pozůstatku svého dědictví! Nesetrvává ve svém hněvu, neboť si oblíbil milosrdenství. Opět se nad námi slituje, rozšlape naše nepravosti. Do mořských hlubin vhodíš všechny jejich hříchy.“ 
Někteří se ptají: V čem je rozdíl mezi věřícím a nevěřícím člověkem? Ano, oba hřeší. Písmo říká, že hodně hřešíme. „Všichni přece mnoho chybujeme. Kdo nechybuje slovem, je dokonalý muž a dovede držet na uzdě celé své tělo.“
Takže v čem je ten rozdíl? Je důležité vědět, že křesťané nejsou ti, co nehřeší, ale ti, co nechtějí hřešit. Mají správnou reakci na hřích. Chtějí se hříchu zbavit. I ten nejslabší bude před hříchem utíkat! V tom je Boží milost! To on nám dal tuto možnost a touhu. Bůh toleruje hřích ne proto, že je s ním smířen, že je bezmocný nebo s ním souhlasí, ale aby vytvořil podmínky pro vítězství nad hříchem! Musíme si pamatovat, že Bůh miluje milosrdenství! 

Alexander Ševčenko (Praha 5 - Vinný kmen, stanice Brno)

pondělí - 14. října Na 1,1-14

Hospodin je shovívavý, ale zlu učiní přítrž

Hospodin je shovívavý a velkorysý, ale viníka bez trestu neponechá. Hospodin je dobrý, je záštitou v den soužení. (Na 1,3 a 7)

V tomto týdnu nás čeká zamyšlení nad výroky dvou proroků, Nahuma a Abakuka. První z nich přináší úžasné poselství o Božím slitování, naproti tomu Abakuk volá: „Proč, Pane, se na všechno mlčky díváš?“ 
Rozhodující v našem životě je vždy to, jestli svůj postoj stavíme na Boží vůli nebo na své. Náš pohled bývá často velmi odlišný od Božího pohledu. Bez zjevení Boží pravdy proto nejsme schopni chápat a přijímat ani Boží milost, ani jeho trestání. Nedokážeme pochopit Boží záměr s člověkem, že on trestá toho, koho miluje. Že i v takovém Božím jednání je skryta jeho láska k nám. Když jsem v roce 2017 utrpěl těžký úraz při autonehodě a o vlásek vyvázl živý, ptali se mě mnozí: „Bratře, co se to děje?“ Jak dobře, že jsem cítil, že Pán Ježíš mne miluje. V Pánu Ježíši je nám darována Boží láska. Pán Ježíš říká: “Nepřišel jsem na svět, abych odsoudil svět, ale abych svět spasil.“ Mějme za cíl toto Ježíšovo slovo v našem životě. A to k Jeho slávě.

Jan Mrázek st. (Cheb II)

úterý - 15. října Na 2,1-14

Po Božích soudech Hospodin obnoví Izrael 

Hospodin vrátí Jákobovi důstojnost, důstojnost, jaká patří Izraeli. Potřeli jej vetřelci, zničili jeho odnože. (Na 2,3)

Při čtení knihy Nahum pozorujeme celkem nekompromisní odsouzení nepřátel Izraele v Ninive. Věřím, že živý biblický text chce, abychom jej nechali promlouvat do našich životů. A proto při jeho čtení vidím jako důležité ptát se na otázku, kde se v textu nacházíme my. Kde v příběhu figuruji já, naše církev, naše společnost? V případě dnešního textu je až s podivem, jak snadno a automaticky se postavíme na stranu odsuzujícího. Vždyť přece na straně žalobce je Izrael a my křesťané jsme dědici zaslíbení, která byla dána praotcům Izraele. Při takovém čtení se zdá, že je oprávněné mít postoj, kdy ukazujeme na Ninive dnešní doby, hříšníky a svévolníky kolem nás, kteří zasluhují odsouzení a Boží trest. Je tomu ale skutečně tak? Není možné, že text hovoří opačně? Nejsme my těmi, kdo zaslouží Boží soud? Nejsme my, západní společnosti, těmi, kdo podobně jako Ninive, „září oslnivým leskem“? Nejsme my těmi „městy, jež se brodí v krvi“, kde „kořistění (chudých obyvatel planety v Africe, jihozápadní Asii či jinde) nebere konce“? Zamysleme se, kde stojíme my, a zda by Boží soud nezasloužila právě naše společnost.

Luboš Tomandl (Cheb II) 

středa - 16. října Na 3,1-7

Boží soudy dostihnou obávané násilníky

Běda městu, jež se brodí v krvi! Je samá přetvářka, je plné loupeží, kořistění nebere konce. Slyš! Bičů svist, dunění kol! Dusot koní, hřmot vozby! (Na 3,1-2)

Podle dostupných pramenů je toto proroctví proti Ninive, které bylo založeno a vystavěno již ve 3. tisíciletí př. Kr. Lidé zde žili rozmařilým a také modlářským způsobem života. Bylo tam pácháno mnoho ukrutností a prolito mnoho lidské krve. Proto Pán Bůh skrze proroka předpověděl zkázu tohoto města. V roce 612 př. Kr. dopustil Pán Bůh živelnou katastrofu a rozvodněný Tigris zatopil celé město bahnem. Dnes je možné vidět části vykopávek a také malby, na kterých jsou vyobrazeny ukrutnosti páchané Asyřany.
Chtěli jste se někdy někomu pomstít za to, že vás okradl, nebo se k vám zachoval zle? Já ano! Jednou nám vykradli byt a podruhé sklep.
V 1. Sam. 24 čteme, jak měl David příležitost pomstít se králi Samuelovi, který se jej snažil zabít. Saul nevědomky vešel do jeskyně, kde se skrýval David se svou družinou. David jej lehce mohl zabít, ale neudělal to. Přenechal pomstu Hospodinu. Pán Bůh za to odměnil Davida tím, že se stal největším izraelským králem.
Když nám někdo činí zle nebo dělá těžkosti - neodplácejme. V epištole Římanům 12, 21 čteme: „Nedej se přemoci zlem, ale přemáhej zlo dobrem.” Verš 19b: „Mě patří pomsta, já odplatím, praví Pán.”

Jindra Nesvarba (Cheb II)

čtvrtek - 17. října Abk 1,1-17

Těžké je snášet nespravedlnosti svévolníků

Proč mi dáváš vidět ničemnosti a mlčky na trápení hledíš? Doléhají na mne zhouba a násilí, rozrostly se spory a sváry. Proto je tak ochromen zákon a nikdy se neprosadí právo. Spravedlivého obkličuje svévolník, proto je právo tak překrouceno. (Abk 1,3-4)

Abakuk se ptá Hospodina, proč je ve světě tolik bolesti. Jak dlouho se na to bude muset ještě dívat? Stejně tak jako v jeho době i my dnes hledíme na bolest ve světě a ptáme se, jak zápasit s bezprávím utiskovaných.
Odpovědí snad může být aktivní odpor, je však třeba dát si pozor na výklad a uchopení termínu. 
Měli bychom se stávat lidmi, kteří aktivně odmítají násilí, rasismus a nerovnoprávnost. Můžeme a máme začínat u sebe samých. Pokud nahlédneme na způsob svého žití, budeme se muset nutně pozastavit a promyslet další konkrétní kroky. 
I tak na první pohled banální věc jako je nakupování oblečení může mít dalekosáhlé důsledky - něčí utiskování a bezpráví. Pokud totiž tričko koupíme v obchodě za sto korun, bude někde chyba a někdo za to musel zaplatit. Pokud jsou na hranicích Jemenu blokovány organizace s humanitární pomocí, které blokuje Saudská Arábie s tichou podporou Spojených států amerických a dalších zemí, i tady bude někde chyba. Pokud v parlamentních volbách 2017 naháněly strany nejvíce hlasů na protiuprchlické rétorice, bude někde chyba.
Co s tím? Můžeme se ptát stejně jako Abakuk: „Proč mi dáváš vidět ničemnosti?” 
Proč, Pane? 

Viktor Jelínek (Cheb II)

pátek - 18. října Abk 2,1-6

Bůh v určeném čase pomstí nespravedlnosti

Hospodin mi odpověděl, řekl: „Zapiš to vidění, zaznamenej je na tabulky, aby si je čtenář mohl snadno přečíst. Vidění už ukazuje k určitému času, míří neomylně k cíli; prodlévá-li, vyčkej, neboť přijde zcela jistě, zadržet se nedá.“ (Abk 2,2-3)

Prorok Abakuk před chvílí poměrně barvitě vylíčil hrůzný stav společnosti, ve které žije. Nespravedlnost jenom kvete a proroka to pochopitelně frustruje. Nemusíme si na nic hrát, i nás někdy řádně mrzí, frustruje, nebo až rozčiluje stav společnosti, ve které žijeme. A myslím, že je jedno, jestli jde o lidi vně, nebo uvnitř církve. Proroka ale také trápí Hospodinova nečinnost. Tobě to snad nevadí, Bože? Copak to nevidíš? Jsi tam vůbec? Když se Hospodin nemá k tomu pomstít nespravedlnost, musíme to vzít do ruky sami, že? Takhle to přeci dál nejde... A co na to Hospodin? Připomíná prorokovi i nám, že je to On, kdo ve správném čase spravedlnosti jistě učiní zadost. Pomsta a náprava věcí není náš úradek. Vyčkej, člověče, se svou vizí spravedlnosti. Boží království se přece neomylně a jistě blíží a nic je nemůže zadržet. Ani naše samospravedlnost ne.

Martin Stepanenko (Cheb II)

sobota - 19. října Abk 2,6-20 

Běda chamtivcům, násilníkům a modloslužebníkům

Což ti všichni neužijí proti němu pořekadel, posměšných popěvků a narážek na něj? Bude se říkat: Běda tomu, kdo hromadí, co mu nepatří. Jak dlouho? I tomu, kdo zástavou zatěžuje. Což tvoji dlužníci náhle nepovstanou, nevzchopí se ti, kteří se třesou strachem? Budeš jim vydán v plen. (Abk 2,6-7)

Při sobotním ránu to není nijak optimistický text. V předchozím čtení proroka Abakuka jsme se dozvěděli, že na scéně světových dějin se objevili Kaldejští, tedy Babylóňané. Byli Hospodinem povoláni, aby potrestali ty, kteří utiskují ostatní. Jenže nakonec sami přinesli útisk a bezpráví, jejich vlastní moc se jim stala bohem, a proto i na ně má dopadnout Hospodinův trest. Několikeré běda vyslovené Abakukem ukazuje pravou podstatu moci, když se moc stane člověku bohem. Jde o pýchu, chamtivost, násilí a modloslužbu. Tím se provinili Babylóňané a pereme se s tím i dnes. Zkusme ale dnešní den začít pozitivně. Poděkujme Hospodinu, že když On je naším Bohem, nemusíme podléhat pýše, chamtivosti, násilí ani modloslužbě. Poprosme za to, co je opakem prorokových „běda“ – aby náš život byl pokornou, skromnou a laskavou Boho-službou. 
„Hospodin je ve svém svatém chrámu. Ztiš se před ním celá země.“ (v. 20)
Přeji požehnanou sobotu.

Petr Sauer (Cheb II)

neděle - 20. října Ž 4,1-9

Radost z Boží spásy ve všech těžkých okolnostech

I kdyby fíkovník nevypučel, réva nedala výnos, selhala plodnost olivy, pole nevydala pokrm, z ohrady zmizel brav, ve chlévech dobytek nebyl, já budu jásotem oslavovat Hospodina, jásat k chvále Boha, který je má spása. (Abk 3,17-18)

Lidský život – ŽITÍ – není rovná linka z bodu A (narození) do bodu B (úmrtí). A byť by si i dospívající-dospělý člověk vytyčil správné, morální a ohleduplné cíle pro svůj život, což by mu mělo být nápomocí k žití hodnotného života, zažíváme (i na sobě), že to není tak jednoduché. Protože se v průběhu času, vyskytnou různé PRO-MĚNNÉ VLIVY a OKOLNOSTI, které to Z-TÍŽÍ:
Klidná země, kde dotyčný žije, zažije otřesy – ekonomické, politické, bezpečnostní. Nebo jeho širší či užší rodina je ohrožena – narušením pospolitosti, nemocí, úmrtím, nevěrou, šikanou. Také světonázor i otázky víry mohou být najednou „venkem“ zpochybňovány – politickým režimem, školou… – jako něco, co se teď (už) nenosí. V tom výčtu PRO-MĚNNÝCH bychom mohli pokračovat. Prorok Abakuk ve v. 17 zmiňuje možnost totální neúrody a její možné dopady.
Najednou nastává ZMĚNA, kterou jsem nevyhlížel, nepřeji si ji, jsem jí zaskočen až pobouřen (Ž 4,5a). JAK SE V NÍ mám ZACHOVAT? Ž 4,6b: „(I tehdy) DŮVĚŘUJTE HOSPODINU.“ On se osvědčil (v „biblické“ historii, v dějinách a životech spoluvěřících, v mém životě) a osvědčí se zas.
Kéž mám (-e) pro toto „záložní plán“: I KDYBY SE… cokoli začalo dít jinak, „já budu (stejně) jásotem oslavovat Hospodina ZA SPASENÍ, které mi otevřelo dveře do věčnosti s Ním.“ A tento plán si ve své mysli i srdci připomínejme (už) „v časech dobrých“, jako dobrý preventivní trénink do časů ne-pohody.

Milada Křivánková (Cheb II)

pondělí - 21. října Sf 1,1-18

Žádné bohatství neochrání před Božími soudy

Jejich stříbro ani zlato je nedokáže v den Hospodinovy prchlivosti vysvobodit; ohněm jeho rozhorlení bude pozřena celá země. Ano, učiní náhlý konec všem obyvatelům země! Sf 1,18

Hlavním úkolem starověkých proroků bylo přesvědčit hříšníky, a to především vládce země, zkrátka bohaté lidi. Známé přísloví, že „každá moc zkazí člověka a absolutní moc zkazí naprosto“ můžeme použít i tak, že: „každé bohatství kazí člověka, ale velké bohatství kazí víc.“ Proroctví Sofoniáše připomíná hlavní věc: bohatství nám v tomto životě může pomoci při řešení mnoha problémů, ale v žádném případě nezachrání svého majitele před Božím hněvem. Kristus učil, že je nemožné sloužit dvěma pánům - Bohu a majetku, vždyť člověk se „k jednomu přidá a druhým pohrdne.“ (Mt 6,24; L 16,13) Ježíš byl dlouho očekávaný prorok (J 6,14) a mluvil v duchu starých proroků, kteří soudili bohaté a bránili chudé. V Lukášově evangeliu (12,16-21; 16,19-31) vidíme dva bohaté muže, které Bůh tvrdě odsoudil právě kvůli jejich vztahu k bohatství. K nim smíme přiřadit i bohatého a velmi zbožného mladíka, který hledal spásu, ale nechtěl opustit svůj majetek, aby následoval Mesiáše, ke kterému se sám předtím obracel o radu (Mk 10,17-24). Nejsmutnější na Sofoniášově proroctví je, že během protiřímského povstání (66-70) rozhořčení vzbouřenci v Jeruzalémě loupili a zabíjeli právě bohaté. A známý je dokonce alespoň jeden případ kanibalismu (srovnej 2Kr 6,26-30). Tak se naplnila Kristova slova, když nesl svůj kříž na Golgotě: „plačte nad svými dětmi.“ Po porážce povstání pak byli mnozí z přeživších Židů zotročeni a země Izrael byla rozprodána. A bohatý mladý muž, který kvůli své lásce k majetku odmítl následovat Krista, prožil své poslední roky, pokud přežil, v úplné chudobě. Přitom všichni tito lidé slýchávali proroctví Sofoniáše od útlého dětství.

Olexandr Tarasenko (Plzeň - Agapé) 

úterý - 22. října Sf 2,1-15

Pokorní, hledejte pomoc u Hospodina

Hledejte Hospodina, všichni pokorní země, kdo jednáte podle jeho práva. Hledejte spravedlnost, hledejte pokoru, snad se skryjete v den Hospodinova hněvu. (Sf 2,3)

Druhá kapitola knihy proroka Sofoniáše obsahuje seznam zemí a národů, které budou předmětem Božího soudu. Současný čtenář má dobrou příležitost srovnávat sliby o budoucím zničení s tím, co se později ve skutečnosti stalo. Dnes vidíme, že všechny ty dávné civilizace zanikly, jejich kdysi majestátní sídla byla zasypána zemí a jejich území jsou obývána jinými národy (především Araby). Sofoniášovo proroctví, které mohlo v té době mezi pohany vyvolat snad jen smích, se stalo posmrtným epitafem na hrobech těchto mocných národů. Je překvapivé, že všechny tyto katastrofy přežili pouze Židé, obyvatele malé země Izrael, která je nyní prosperujícím státem.
Prorok však ve svém proroctví ukazoval i spolehlivý způsob, jak by se pohané mohli před zničením zachránit – pokořit se! Ale v tom to právě je, že hrdým lidem je pokora tak cizí, jako bohatým Kristova slova: „Blaze vám, chudí, neboť vaše je království Boží.” (L 6,20) Bible uvádí dost příkladů pokoření se Židů a dokonce i (byť zřídka) pohanů. Je důležité si uvědomit, že „Bůh se staví proti pyšným, ale pokorným dává milost.“ (Jk 4,6; 1Pt 5,5) Všechny tyto národy se mohly rozhodnout mezi „cestou života“ a „cestou smrti“. A toto rozhodování zůstává aktuální pro každého člověka až dodnes ...

Olexandr Tarasenko (Plzeň - Agapé) 

středa - 23. října Sf 3,11-20

Boží milost mění náš úděl a dává nový začátek

Zaplesej, sijónská dcero, zahlahol Izraeli! Raduj se a jásej z celého srdce, dcero jeruzalémská! Rozsudek nad tebou Hospodin zrušil, zbavil tě nepřítele. Král Izraele, Hospodin, je uprostřed tebe, neboj se už zlého! (Sf 3,14-15)

Prorok už odhalil bohaté, kteří klamou sami sebe, když se spoléhají na velikost svého vlastního bohatství (kapitola 1), volal k pokoření se a obrácení k Hospodinu (kapitola 2) a nyní se obrací k povzbuzování svých posluchačů, přesněji řečeno, slibuje požehnání Jeruzalému a Izraeli (kapitola 3). Takto podobně je ve Starém zákoně sestaveno mnoho proroctví, takto Bůh vzdělává lidi: pro jejich hřích je poslán trest, který vede k pokoření se a pokání, a pak přichází obnova.
Toto proroctví by tedy nemělo být vnímáno jen jako slovo vyřčené vůči Izraeli, ačkoli mělo samozřejmě svůj konkrétní význam v dějinách vyvoleného lidu. Toto proroctví platí pro všechny lidi. Nikdo z nás si přece pro sebe nepřeje nic zlého, ale naopak usiluje o úspěch a štěstí.
Každý křesťan se rád těší z přítomnosti Boží ve svém životě a svědčí o tom i ostatním lidem. Všichni bychom chtěli neustále vidět silnou ruku Boží, která nás chrání. A to je možné právě jen tehdy, když neskládáme své naděje do pozemského bohatství, když se pokořujeme před vůlí Spasitele a oslavujeme Ho za Jeho milosrdenství a Jeho starost o nás.

Olexandr Tarasenko (Plzeň - Agapé) 

čtvrtek - 24. října Ag 1,1-11 

Neříkej, že teď není čas pro Boha

Toto praví Hospodin zástupů: „Tento lid říká: ‚Ještě nepřišel čas, čas k budování Hospodinova domu.‘“ (Ag 1,2)

Izraelci se vrátili ze zajetí a začali se usazovat na novém místě. Nastal čas postavit chrám Hospodinu. Byl to příběh, který odhalil skryté hříchy lidu, jejich srdce. Smysl života se vytrácí, když nesloužíme Bohu. Co může být horší než zbytečná, nesmyslná práce. Dnes se mnozí křesťané tak jako tehdy Boží lid rozhodují, zda mají sloužit Bohu, nebo ne.
Prorok Ageus vyzývá postavit chrám, zabývat se věcmi věčného království. Ale lidé přicházejí s výmluvami, říkají: „Nám se nechce!“ Říkají: „Pro Boha pracovat nebudeme, nebudeme sloužit, nebudeme pracovat na stavbě, nebudeme dávat dary, nebudeme měnit zaběhnutý pořádek života našich rodin. Hlavní věcí jsou teď naše domovy.“ Bůh říká: „Vy máte tedy čas na život ve svých domech? Pro Boží dům čas nemáte, ale pro vaše domy děláte vše?“
Takoví jsou lidé, kteří pro Boha nic neudělají, ale vždy se ptají, proč tento Bůh nedělá nic pro ně. Pro Boha nikdy čas nemají. Myslí si, že hlavní věcí je postarat se o svůj život, o vzdělání, o nový kožich, dům, auto, dobře se oženit, vdát. To vše je dobré a správné, pokud se to nestane důvodem, proč Bůh musí počkat.
Bůh říká: „Pak byste neměli být překvapeni, že sice sázíte hodně, ale sklízíte málo. Jíte a nemůžete nasytit svůj hlad, tvrdě pracujete, ale získáváte málo.“ Všechno do děravé peněženky. Nakonec se toto vše obrátí v prach. Uvědomíte si, že všechno vaše snažení nestálo za to. Ztráta času. „Ještě není čas stavět dům Hospodinu“, říkáte, ale pro co je tedy čas?
Když přijde věčnost, zůstanou jen věčné věci. Do čeho jste tady na zemi investovali? Věčný je Bůh, Jeho slovo, lidé. Takže má smysl investovat do Boha, do studia Jeho slova, do evangelia, do lidí, kteří potřebují naši pomoc. Pro Boží práci musí být vždycky čas. Sami pro sebe si čas vždycky nějak najdeme. Neříkáme, že dnes sami pro sebe nemáme čas. A pro modlitbu, četbu Bible čas nemáme. Čas je nám dán, abychom ho rozpustili do věčnosti, jinak prostě zmizí. Čas je nejcennějším zdrojem na zemi, utíká nám mezi prsty. Starejme se o Boží, jinak se nám i naše vlastní vytratí.

Bogdan Yablinskiy (Plzeň - Agapé)

pátek - 25. října Ag 1,12-15

Neříkej, že nemáš na to, podílet se na Božím díle

Toto praví Hospodin zástupů: „Ještě jednou, a bude to brzy, otřesu nebem i zemí, mořem i souší. Otřesu všemi pronárody, a přijdou s tím nejvzácnějším, co mají; a naplním tento dům slávou, praví Hospodin zástupů. Mé je stříbro, mé je zlato, je výrok Hospodina zástupů. Sláva tohoto nového domu bude větší nežli prvního, praví Hospodin zástupů. A na tomto místě budu udílet pokoj, je výrok Hospodina zástupů.“ (Ag 2,6-9)

Lid začal stavět chrám. Ale mnozí se nechtěli účastnit a říkali, že na to nemají, že to neumí. Staří obviňovali stavitele, že chrám nestaví dost krásný. „Tak proč? Vždyť Šalamoun, ten stavěl správnou stavbu. To, o co se teď snažíme, je nesmysl, smutná parodie původního chrámu.” A opravdu, druhý chrám nebyl tak velký a neměl tolik bohatství a zázemí. Postaven byl z toho, co bylo právě po ruce. 
Proč tedy investovat, pokud nemůžete udělat vše dokonale a krásně? Proč začít službu, dokud nebude dost dobrá? Uděláme jen něco a ještě nedokonale. Necháme sloužit jen ty, kteří jsou už osvědčení nebo mají spoustu peněz a spoustu zdrojů? A co my? To je velmi zrádná výmluva. Jistěže se můžeme shodnout, že Boží dílo by mělo být děláno s horlivostí a dobře. Ale nemůžete se stát mistrem, aniž byste začali dělat. Vše začíná prvními kroky, prvními pokusy a chybami. Je možné, že naše dílo bude horší než dílo někoho jiného.
Ale Bůh říká, sláva druhého chrámu bude větší než prvního. V prvním chrámu byla Šekena - Sláva Boží, ale do tohoto druhého chrámu vstoupil sám Kristus. Sám Hospodin zástupů vstoupil do tohoto chrámu. Ale oni Ho nepřijali. V Šalomounově chrámu je oblak, ale tady je Spasitel světa.
Možná, že naše služba bude zanedbatelná, malá, ale podstatné je, aby do ní vešel Kristus. Neměli bychom se starat o to, jak nás hodnotí ostatní. Musíme jen jednoduše dělat to, k čemu nás Bůh volá. A Boží podíl je, že naši práci naplní svou slávou. 

Bogdan Yablinskiy (Plzeň - Agapé)

sobota - 26. října Ag 2,1-9

Neříkejte, že jsme již svatí, takže se nemusíme zabývat Božím

Toto praví Hospodin zástupů: „Požádej kněze o poučení. ‚Kdyby někdo nesl svaté maso v cípu svého šatu a dotkl by se tím cípem chleba, kaše, vína, oleje nebo jakéhokoli jídla, bude to tím posvěceno?‘“ Kněží odpověděli: „Nikoli.“ I řekl Ageus: „Kdyby se někdo poskvrněný mrtvolou dotkl něčeho z těchto věcí, poskvrní se to tím?“ Kněží odpověděli: „Poskvrní.“ Ageus nato pokračoval: „Tak je tomu přede mnou s tímto lidem, s tímto pronárodem, je výrok Hospodinův, i se vším dílem jejich rukou: cokoli sem přinášejí, je poskvrněné.“ (Ag 2,11-14)

Často si myslíme, že jsme spaseni a je s námi všechno v pořádku. A na tom, co děláme, nijak nezáleží. Problém je však v tom, že naše nečinnost poskvrní naši oběť. Budete zachráněni skrze oheň. Budete ušetřeni díky spravedlnosti darované vám Bohem, ale jaký je váš život? Jestliže se dotknete něčím svatým něčeho nečistého, to nečisté nebude posvěceno, ale naopak, to svaté se stane nečistým. Svaté bude znesvěceno. Hříchem může být spravedlivé nakaženo. Ovšem zdravým infikováni být nemůžeme. Pouze Bůh může posvětit. Naše svatost není bez Boha nic. V dole se můžete ušpinit. A je zbytečné jen tak se postavit na čistý vzduch a očekávat, že všechen ten prach a špína z šatů jednoduše odlétne. To prádlo bude potřeba vyprat.
Pokud se rozhodnete zastavit na cestě praktické svatosti, začnete se vracet zpět. Nemůžete přestat. Naše svatost není bez Boha nic. Naše morální volba je založena na lásce k Bohu. Říkáte-li, že jste již svatí, jste v tom samém okamžiku zároveň pošpinění, protože svatost musí reagovat v každém okamžiku, reagovat akcí, zodpovědností, láskou k Bohu. 

Bogdan Yablinskiy (Plzeň - Agapé)

neděle - 27. října Ag 2,10-23

Neříkej, že sloužit Bohu se nevyplatí

Vezměte si k srdci, co bude od tohoto dne dál, od dvacátého čtvrtého dne devátého měsíce, ode dne, kdy byl znovu založen chrám Hospodinův! Vezměte si to k srdci. Ačkoli ještě není zrno na sýpce a vinná réva, fíkovník, granátovník a oliva nepřinesly dosud ovoce, od tohoto dne budu žehnat. (Ag 2,18-19)

Lidé se spoléhají na svou sílu, myslí si, že spolehnout se mohou jen na to, co si udělají sami. Ale je to sebeklam. Nemůžeme si sami vyříznout slepé střevo, nemůžeme si transplantovat srdce. Nemůžeme sami sebe nezklamat. Mockrát jsme oklamali sami sebe, mnohokrát druhé. Cítíme se, že to zvládneme. Opravdu? Bůh dokázal jít na kříž. Jsme my připravení jít za Bohem až do konce?
A tady Bůh říká: „Zahanbím tě.“ Pokud se spoléháte pouze na svou sílu, řeknete, že sloužit Bohu není výhodné. Výhodné je dobře investovat peníze. Ale službou Bohu nic nezískám, je to zbytečné. Takhle dnes přemýšlí mladý člověk? Ale Bůh říká: „Nebudete úspěšní. Pokud nepožehnám, bude vaše úsilí velmi nákladné a výsledek zanedbatelný. Bůh může udělat veliké věci z maličkostí. To neznamená, že se zítra každý z nás stane milionářem. Ale z dlouhodobého pohledu je být s Bohem vždycky výhra.
O životě podle křesťanských norem si mnoho lidí myslí: nesmysl, nuda. Proč vodit děti do kostelů? Proč číst Bibli, modlit se? Ale Bůh je vždy věrný a nikdy na vás nezapomene. Nakonec s Bohem získáš vše. Na této cestě nás může čekat mnoho zkoušek, ale s Bohem můžeme všechno překonat.
Traduje se stará anekdota: Židé vyhlásili válku proti Emorejcům. Sedí starý muž. A Emorejci se ho zdvořile ptají: „Jste Žid? Prý jste nám, vy Židé, vyhlásili válku? Ale víte vy vůbec, že vás se sebere sotva milion a nás je více než 10 milionů?“ Starý muž se zamyslí: „No o tom jsme vůbec nepřemýšleli, kam my vás vlastně všechny pohřbíme?“ Zvažujeme své lidské argumenty, všechny souvislosti a důsledky, ale pokud mluví Bůh, musíme jít a udělat to. Postarej se o to, abys poslouchal Boha, a Bůh se postará o tebe.
Před Bohem nejsou nenahraditelní lidé. Nepřijmeme-li toto požehnání my, přijme ho někdo jiný, kdo se rozhodl sloužit Bohu. Bůh nás zve i proto, abychom nakonec nezůstali stát s prázdnýma rukama. S Bohem nikdy nevyjdeme naprázdno.
Dnes je čas popřemýšlet i o tom, co budu dělat v příštím roce. Jak budu moci sloužit Bohu?

Bogdan Yablinskiy (Plzeň - Agapé)

pondělí - 28. října Za 1,1-6

Bůh reaguje na postoj člověka 

Řekni jim tedy: Toto praví Hospodin zástupů: „Obraťte se ke mně, je výrok Hospodina zástupů, a já se obrátím k vám, praví Hospodin zástupů.“ (Za 1,3)

Izraelci, kterým jako prvním zaznělo toto Boží slovo, nežili v Izraeli, ale v důsledku neposlušnosti ve vyhnanství. Roky plynuly a oni se přizpůsobili životu v Babylonii. Důvod jejich vyhnanství, dnes bychom možná řekli odsunu, byla neposlušnost Hospodinu. Nebrali Ho vážně. Boží Zákon znali velmi dobře, ale měli k němu často neupřímný, formální přístup. Ano, splním nařízení, splním, co musím, ale vůbec ne proto, že chci, že miluji Hospodina. Zkrátka musím. A tento postoj je vedl k vynalézavosti, jak zákon splnit, ale nemuset hledat Boží vůli, záměr Zákona. Předpokládali bychom, že vyhnanství bylo pro Boží lid Staré smlouvy dostatečným trestem, dostatečně pochopitelnou a srozumitelnou Boží řečí. Proto bychom čekali, že se jejich vztah k Hospodinu změní, když vidí, kam je jejich neposlušnost, neupřímnost a formální přístup dovedly. Jenže nic moc se nezměnilo, proto k nim Hospodin posílá proroka Zacharjáše s výzvami k návratu a změně i s různými proroctvími.
Dovídají se, že Bůh reaguje na postoj člověka a jestli oni svůj špatný postoj změní, Bůh je přivede zpátky do země, kterou jim zaslíbil. Bůh vidí do lidského srdce, není bezcitný a vzdálený. On je nejlepší Otec, který je svým Duchem přítomen v těch, kdo v Něj věří skrze Pána Ježíše Krista. Ježíšovou obětí se změnily podmínky a v Jeho krvi je Nová smlouva. Smlouva mezi Bohem a lidmi je jiná, zůstává však, že Bůh je živý a ví, jak Mu věříme a nakolik je pro nás Bohem a Pánem.

Erik Poloha (Praha 3)

úterý - 29. října Za 2,5-17

Radost z Boží blízkosti

Plesej a raduj se, sijónská dcero, neboť už přicházím a budu bydlet uprostřed tebe, je výrok Hospodinův. V onen den se mnoho pronárodů přidruží k Hospodinu. Stanou se mým lidem a já budu bydlet uprostřed tebe. I poznáš, že mě k tobě poslal Hospodin zástupů. (Za 2,14-15)

Současnost Božího lidu nemusí být veselá, ale Boží přítomnost působí radost i v obtížných situacích. Izraelci tehdy měli k ideálu daleko. Vzdáleni od své domoviny a do značné míry i od Hospodina. Čekali bychom, že trest vyhnanství je vytrhne z vlažného vztahu k Bohu. Hospodin jim i do vyhnanství posílá proroka, vzbuzuje ho z jejich středu. Má pro ně radostné poselství. Prorokuje, že jednou budou opět v Jeruzalémě, který byl tehdy zničený. Ale více než na Jeruzalém poutá pozornost na Hospodinovu blízkost. 
Být v Boží blízkosti. Co tahle slova znamenala pro Izraelce v Zachraijášově době a co znamenají pro nás dnes? Žiješ v Boží přítomnosti? Vzbuzuje v tobě Jeho přítomnost radost? Jak se vlastně k Bohu máme přibližovat? Nemáme speciální techniky ani poutní či svatá místa, která jsou blíž k Bohu, i když to někdy slýcháme o modlitebnách a kostelech. Máme však možnost s Bohem mluvit kdekoliv a kdykoliv ve jménu Pána Ježíše Krista. Vidí-li naši upřímnou touhu po Něm, jistě ji vyslyší. My sami však můžeme naklást různé překážky, které ne Bohu, ale nám znemožňují se Mu přiblížit. Bůh přichází k lidem a je na nás, abychom Mu otevřeli svá srdce, odklidili překážky a radovali se s Ním. Skrze Zacharijáše zaznívá i proroctví o národech, rozuměj všechny národy mimo národ Bohem vyvolený, které budou přicházet k Hospodinu a stanou se Jeho lidem. To se naplnilo díky Ježíšově oběti a církev i my sami jsme toho důkazem. Žijme v Boží blízkosti!

Erik Poloha (Praha 3)

středa - 30. října (Za 3, 1-10)

Hospodin žehná věrnosti ve svěřené službě 

Toto praví Hospodin zástupů: „Budeš-li chodit po mých cestách a budeš-li střežit, co jsem ti svěřil, budeš obhajovat můj dům a střežit má nádvoří a já ti dám právo přicházet mezi ty, kteří zde stojí.“ (Za 3,7) 

Celá třetí kapitola je jedním prorockým výjevem, kdy před Hospodinem stojí velekněz Jóšua, kterého chtěl satan obžalovat. Velekněz byl ve špinavých šatech. Jistě to symbolizuje špínu Bohem vyvoleného národa, kterého zastupoval velekněz před Bohem. Špínu, kterou naházel satan, špínu, kterou chtěl využít pro obžalobu a zřejmě pro další trest ke zhoršení už tak zlé situace Božího lidu. Proti tomu však zasahuje sám Hospodin, který pokyne, ať velekněze obléknou do slavnostních šatů a dají mu čistý turban. Prostě ho očistil. Zůstává trochu nejasné, zda Jóšua sám měl prsty v tom, že Boží lid nebyl Bohu poslušný. Ačkoliv jméno velekněze je stejné jako jméno Zachránce, spíše vnímáme, že se jedná o situaci, kdy Boží lid byl trestán za svůj hřích vyhnanstvím. Zaznívá však podmíněné zaslíbení k veleknězi o obhajování Božího domu, střežení nádvoří a přicházení mezi Boží lid. Podmínkou je chodit po Božích cestách a zachovávat Boží řád. Protože však jde o proroctví, není zřejmé, jestli se zde míní fyzicky obnovený Jeruzalémský chrám, nebo se proroctví týká až Božího lidu podle Nové smlouvy v krvi Pána Ježíše Krista, protože chrámem Ducha svatého je každý věřící v Krista. Je zde zmíněn Boží otrok, Výhonek, což zřetelněji odkazuje na Ježíše. Toto starozákonní proroctví nám podtrhuje nutnost věrnosti Bohu. Pokud On není naším Pánem, stojíme před Ním podobně špinaví jako Jóšua a satan na nás právem žaluje. Bůh však nabízí milost, odpouští nám hříchy, pokud je vyznáváme, a „obléká” nás do čistého. Pokud jsme Mu věrní, můžeme přebývat v Jeho domě, nádvořích, zkrátka v Jeho blízkosti. Buďme Mu věrní!

Erik Poloha (Praha 3)

čtvrtek - 31. října Za 4,1-14

V duchovní službě nerozhoduje lidská síla

Nato mi řekl: „Toto je slovo Hospodinovo k Zerubábelovi: ‚Ne mocí ani silou, nýbrž mým duchem, praví Hospodin zástupů.´“ (Za 4,6)

Další Zacharijášovo prorocké vidění, kterým Hospodin povzbuzuje svůj lid, že se vrátí do Jeruzaléma a obnoví Hospodinův chrám jako centrum svého bytí. Situace Izraelců v babylonském vyhnanství vůbec nebyla dobrá. Výhled na návrat byl jen v rovině proroctví, že se za 70 let z Babylonie vrátí. Jejich víra byla různá. Někteří věřili, ale mnozí ne. 70 let je jeden lidský život, vystřídají se 3 generace. Stručně řečeno, jejich vyhlídky byly z lidského hlediska mizivé, a proto k nim zaznívá Boží slovo, že Zerubábel obnoví chrám, ačkoliv se to zdálo téměř nemožné. Právě v Babylonii se měli naučit věřit Hospodinu. Jenže když se dlouho nic neděje, naděje se zmenšuje. Hospodin je proto povzbuzuje a s nimi i nás. Věřme Bohu, přicházejme k Němu ve jménu Ježíše a buďme plní Jeho Ducha. Lidská moudrost, plány, spekulace, intriky, to vše vezme za své v konfrontaci s Božími plány. Ne lidskou mocí, ale mocí Ducha se dějí věci! Vyžaduje to však naši víru v Boha, naše odevzdání všeho Jemu a očekávání Jeho řešení. Na první pohled jednoduché; ale když nám okolnosti namlouvají, že Bůh není, nebo že není všemohoucí, propadáváme beznaději. Ať tato slova od Boha jsou i pro nás vzpruhou a návodem, kde hledat sílu do našich nejrůznějších zápasů.

Erik Poloha (Praha 3)

pátek - 1. listopadu Za 7,1-14

Spravedlivost a milosrdenství je více než půst 

Toto praví Hospodin zástupů: „Suďte pravdivým soudem a prokazujte jeden druhému milosrdenství a slitování. Neutlačujte vdovu ani sirotka, příchozího ani chudého, nevymýšlejte v srdci zlo jeden vůči druhému.“ (Za 7,9-10) 

Bible nám přestavuje Boha jako nekonečně milosrdného. Učí nás, že jeho milosrdenství je věčné, ale také nás učí, že je dokonale spravedlivý. Jak je možné být spravedlivý, a zároveň milosrdný? Jsou to dva protiklady, které nemůžeme dát dohromady. Ale u Boha ano.
Co je vlastně půst? Co je motivem půstu? Čeho chceme půstem dosáhnout? Půst nemusí znamenat jen odepření si jídla, ale také zřeknutí se čehokoliv, co je v životě postradatelné, zbytečné nebo překážející. Když se postíme, můžeme to dělat jen pro sebe, ne pro Boha. Možná se chceme jen zviditelnit, možná chceme získat uznání od druhých, když budou vědět, že se postíme. 
Moji rodiče se postí každý poslední pátek v měsíci, a to už více než 30 let. Je to jejich rozhodnutí, které mělo původ ve zdravotním stavu maminky, a Bůh jejich prosbu vyslyšel. Není špatné, že se postí dál, ale spravedlnost a milosrdenství je víc. Půst má měnit naše srdce. 
Když náš půst nemění naše srdce, naše chování, tak je naše snaha zbytečná, i když má kladný přínos pro zdraví, protože tento den očistíme své tělo od škodlivých látek. Ale co duše?
K sobě býváme milosrdní, ale spravedlivě soudit sami sebe neumíme. Chtělo by to změnit se: spravedlivě soudit sám sebe, a být milosrdný k ostatním, přátelům a blízkým. 
Půst je dobrý, když mění naše srdce k spravedlnosti a milosrdenství. 

Valentyn Perec (Praha 3)

sobota - 2. listopadu Za 8,1-8

Zaslíbení Boží věrnosti Izraeli

Toto praví Hospodin zástupů: „Hle, zachráním svůj lid ze země východní i ze země, kde slunce zapadá. Přivedu je a budou bydlet v Jeruzalémě. Budou mým lidem a já jim budu Bohem věrným a spravedlivým.“ (Za 8,7-8)

Autor této knihy, prorok Zachariáš, se narodil v době, kdy byli Izraelci ve vyhnanství v Babylóně. V těchto verších předpovídá, že se izraelský lid navrátí do Jeruzaléma. Toto proroctví se naplnilo a sám Zachariáš se zúčastnil návratu do Izraele, který se konal v letech 538-537 před naším letopočtem. Znamená to tedy, že proroctví bylo naplněno a dále do budoucna už nemá význam? Já si myslím, že tomu tak není. Zaprvé nám tu Hospodin ukazuje princip, že když jeho lid bude na místě, kde má být, tak mu bude věrným a spravedlivým Bohem. A nemusí to být pouze fyzické místo, může se jednat třeba i o místo ve službě, kam nás Pán volá. Zadruhé vidíme na několika místech ve Starém zákoně, že se proroctví, které se týká vzdálené budoucnosti, naplňuje poprvé už za života proroka, který ho vynesl, aby lidé viděli, že to není falešný prorok. Takže i zde se může jednat o případ, kdy se proroctví naplnilo už za Zachariášova života na potvrzení jeho slov, ale může se naplnit znovu. Země východní a země, kde slunce zapadá, dávají dohromady všechny země na světě, takže toto proroctví může poukazovat na nový Jeruzalém, tak jak je popsaný v knize Zjevení, kde budou věřící lidé z celého světa.

Tomáš Plevka (Praha 3)

neděle - 3. listopadu Za 8,9-23

Bůh ve své milosti nahrazuje zlořečenství svým požehnáním

I stane se, že jako jste byli mezi národy kletbou, dome judský a dome izraelský, tak vás zachráním a budete požehnáním. Nebojte se, posilněte své ruce. (Za 8,13; ČSP)

Je úchvatné, jaký je náš Bůh. Totiž že se smilovává nad lidmi, kteří si to nezaslouží.
Judejci neposlouchali svého Boha, vzdorovali jeho vedení, a proto s nimi Bůh jednal zle. Byli násilně odvedeni ze své země. Babylóňané zničili jejich chrám. Hospodin zadržel déšť, aby se neurodilo na poli. A nyní se Bůh rozhodne, že vše změní. Slituje se nad hříšným lidem. Zachrání ho z babylonského zajetí. Znovu postaví chrám v Jeruzalémě. Sešle déšť, aby se urodilo na poli. Způsobí dokonce to, že nepřátelé, kteří se Judejcům posmívali, že jejich Bůh nebyl schopný zastavit babylónský vpád, se zeptají Judejců, kde nalézt pravého Boha, aby se s Ním smířili.
Přestože Judejci jednali zle, Bůh se rozhodl, že s nimi nyní bude jednat milosrdně. A podobni Judejcům jsme byli i my, věřící. Žili jsme bezbožně. Přesto se Bůh rozhodl, že se nad námi smiluje. Rány našeho trestu dopadly na poslušného Ježíše Krista. Jeho chudobou jsme zbohatli. Náš Pán naprosto změnil naše postavení. Už nejsme jeho nepřátelé, nýbrž přátelé, kterým říká: „Nebojte se!“ (v.15b) a poslouchejte mě. Právě odpuštění je nejlepší motivací k poslušnosti, proto ve verši 17 říká, co máme dělat, poté co nám bylo odpuštěno: „Nikdo ať nezamýšlí ve svém srdci zlo proti svému bližnímu …“ 
Hospodin se smiloval nad svým lidem, aby jeho lid od té chvíle žil v poslušnosti a čistotě. A to samé Bůh chce i pro svou církev, aby byla svatá a bez poskvrny. Taková církev pak bude přitažlivá pro nevěřící. A nevěřící se vydají za křesťany a řeknou: „Půjdeme s vámi, protože jsme slyšeli, že je s vámi Bůh.“ (v.23c)

David Piksa (Praha 3)

pondělí - 4. listopadu Za 9,9-17

Zaslíbení příchodu Mesiáše

Velice jásej, dcero sijónská, hlahol, dcero jeruzalémská! Hle, přichází k tobě tvůj král, je spravedlivý a vítězný. Pokorný, jede na oslu, na oslíku, osličím mláděti. (Za 9,9; ČSP)

Izrael je vybízen, aby se radoval, že přichází jeho král. Pro nás, lid Nové smlouvy, je sice radost jedním z ovoce Božího Ducha, nicméně i my jsme Pánem Bohem vybízeni k radosti. Dokonce se máme radovat stále. 
Jako lidé máme přirozený sklon se radovat, když se nám něco daří. Ale i v případě, že takový důvod nemáme, Písmo nám udává další důvody: „Dědictví nehynoucí, neposkvrněné a nevadnoucí je připraveno pro vás v nebesích a Boží moc vás skrze víru střeží ke spasení, které bude odhaleno v posledním čase. Z toho se radujte, i když snad máte ještě nakrátko projít zármutkem rozmanitých zkoušek.“ (1P 1,4-6) 
V tomto se jako Boží lid výrazně lišíme od ostatních, kteří Božím zaslíbením nevěří.
Ovšem i když se daří, jako se dařilo například sedmdesáti Ježíšovým učedníkům, stejně byla jejich radost obrácena jinam. Pán jim říká: „Ale neradujte se z toho, že se vám podrobují duchové; radujte se, že vaše jména jsou zapsána v nebesích.“ (L 10,20)
Ačkoliv dnes žijeme v době, která poskytuje mnoho podnětů k uspokojení, neměly by se stát pilíři naší křesťanské radosti. Jsme vedeni k radosti především z toho, co nám nikdo nemůže vzít.
Nechme se inspirovat ke každodenní radosti z Božích zaslíbení.

Pavel Hrádek (Praha 3)

úterý - 5. listopadu Za 11,1-17

Všeobecný duchovní úpadek plodí zlé pastýře

Ale Hospodin mi řekl: „Znovu si vezmi výstroj pošetilého pastýře, neboť dám povstat v zemi pastýři, jenž zahnané nevyhledá, nebude pátrat po ztraceném, polámanou nebude léčit, o vyčerpanou se nepostará. Bude se krmit masem těch nejtučnějších, strhne jim paznehty.“ 
(Za 11,15-16)

Pán Bůh varuje Izrael před zlými pastýři. I v Nové Smlouvě jsme varováni před některými lidmi, kteří mohou stát v popředí.
Například Pán varuje své učedníky: „Střezte se lživých proroků, kteří k vám přicházejí v rouchu ovčím, ale uvnitř jsou draví vlci. Po jejich ovoci je poznáte.“ (Mt 7,15-16)
Pavel varuje bratry a sestry v Efezu: „Vím, že po mém odchodu přijdou mezi vás draví vlci, kteří nebudou šetřit stádo. I mezi vámi samými povstanou lidé, kteří povedou scestné řeči, aby strhli učedníky na svou stranu. Buďte proto bdělí a pamatujte, že jsem se slzami v očích po tři roky ve dne v noci každému z vás neustále ukazoval cestu.“ (Sk 20,29-31)
A dále Pavel také varuje Timotea: „Neboť přijde doba, kdy lidé nesnesou zdravé učení, a podle svých choutek si seženou učitele, kteří by vyhověli jejich přáním. Odvrátí sluch od pravdy a přikloní se k bájím.“ (2Tm 4,2-4)
Bible nám ovšem neposkytuje pouze varování, ale i řešení daných situací. Pavel shodně s Pánem Ježíšem nazývá určité lidi dravými vlky, kteří budou Jeho lid ničit. Máme proto být na pozoru a zkoumat ovoce jejich jednání, které nám pomůže rozlišit zdravé učení od falešného. Oporou nám je Kristův život popsaný v Písmu, ukazující cestu zakotvení ve zdravém učení.

Pavel Hrádek (Praha 3)

středa - 6. listopadu Za 12,1-14

Zvláštní postavení Izraele mezi národy

Výnos. Slovo Hospodinovo o Izraeli, výrok Hospodina, který rozprostřel nebesa a položil základy země i vytvořil člověku ducha v jeho nitru. „Hle, postavil jsem Jeruzalém před všechny okolní národy jako číši, po níž se zapotácejí. Při obléhání Jeruzaléma dojde i na Judu. V onen den učiním Jeruzalém vzpěračským balvanem pro všechny národy. Všichni, kteří jej budou chtít vzepřít, zraní se až do krve. Všechny pronárody země se proti němu srotí.“ 
(Za 12,1-3)

Zdá se, že proroctví o Jeruzalému, potažmo o Izraeli, se postupně, krok za krokem pomalu ale jistě naplňují. Zvláště pak i prohlášením současného amerického prezidenta D. Trumpa o statusu Jeruzaléma. A vůbec se téma Izrael stalo velkým paradoxem dějin obecně. Pokud bychom se podívali do historie, tak jasně vidíme přísně-laskavou Boží otcovskou výchovu vyvoleného lidu. Pakliže Izrael nejednal podle Boží vůle, těžce na to doplatil. Dokonce ani první chrám nezůstal stát, jak by se dalo předvídat lidským rozumem, a během pádu Jeruzaléma r. 587/6 před Kristem za babylonského krále Nebúkadnesara byl zničen. „Zničení druhého chrámu římskou armádou v roce 70 po Kristu bylo pro Izraelce jako vyoperování srdce z těla. Vždyť skoro jedna třetina přikázání Tóry má spojení s chrámem, a pokud chrám neexistuje, nemohou je Izraelci praktikovat,” poznamenal Ján Ostrolucký ve své knize Izrael a Palestinci. Vidíme tedy, jak svatý Hospodin vychovává svůj lid. A to navzdory tomu, že kdo by chtěl svévolně ničit a ubližovat Izraeli, nezůstane bez trestu: „Kdo se vás dotkne, dotkne se zřítelnice mého oka.“ (Za 2,12)
Náš text začíná výnosem, slovem o Izraeli. Ale než výrok zazní, Hospodin se připomíná jako svrchovaný Stvořitel a dárce života. To jaksi ještě zesiluje váhu toho, co má následovat. Pozor, mluví Bůh, a ne člověk! Potom následují obrazy. Prvním je přirovnání Jeruzaléma k číši. Obraz vlastně vychází ze starého obyčeje, kdy při slavnosti kolovala nádoba s vínem. V našem případě se zjevně jedná o “vítězný přípitek” národů, které se spojily proti Jeruzalému. Nakonec se samy zapotácejí a padnou. To naznačuje i další obraz, který je vzat ze sportovní disciplíny, při níž se měřila síla zvedáním těžkého balvanu. Ani když se spojí všechny pronárody země, nemají na to, aby se vzepřely a v důsledku přemohly Izrael. Těžko se tomu věří, když vidíme obrovské armády a ničivé zbraně různých zemí světa. Jeruzalém však dále zůstane na svém místě. (Za 2,6nn)
Největším duchovním paradoxem a zvláštností se pak ukazuje odmítavý postoj Izraele vůči Kristu, svému Mesiáši a Spasiteli, který: „Přišel do svého vlastního, ale jeho vlastní ho nepřijali.“ (J 1,11) Ale i zde zaznívá pro každého bez rozdílu slovo naděje: „Těm pak, kteří ho přijali a věří v jeho jméno, dal moc stát se Božími dětmi.“ (J 1,12)

Vladislav Vovkanič (Praha 3)

čtvrtek - 7. listopadu Za 13,1-9

Pramen k obmytí hříchu

V onen den vytryskne pro dům Davidův i pro obyvatele Jeruzaléma pramen k obmytí hříchu a nečistoty. (Za 13,1)

O různých pramenech, které mají léčivý účinek, jsme slyšeli hodně. Zejména v pohádkách se dozvídáme o uzdravujících a dokonce omlazujících či oživujících vlastnostech vody z různých studánek, či naopak působících smrt a zkázu. To jsou ale pohádky a bajky. Na Podkarpatské Rusi, odkud pocházím, je spousta léčivých minerálních pramenů, které jsou velice prospěšné pro lidské zdraví. Nicméně žádný z těchto pramenů nemá schopnost očistit člověka od nečistoty hříšnosti, jinak řečeno, žádná voda neumyje člověka tak, aby se zbavil hříchu. Pravdou je, že v některých případech byla voda důležitým prostředkem k dosažení cíle. Například uzdravení Naamána, velitele vojska aramejského krále, který se musel sedmkrát ponořit do vod Jordánu (2Kr 5). Podle Janova evangelia i vody rybníka zvaného Bethesda měly ve chvíli rozvíření zázračný uzdravující účinek (J 5). Ale ten nebo jiný zázrak ve svém konečném smyslu poukazoval na moc Hospodinovu a v evangeliích na moc Ježíšovu, která mu byla dána nebeským Otcem. A pravě tím pramenem k obmytí hříchu je samotný Pán Ježíš, který zve každého z nás spolu se samařskou ženou k sobě s důvěrou: „Kdo by se však napil vody, kterou mu dám já, nebude žíznit navěky. Voda, kterou mu dám, stane se v něm pramenem vyvěrajícím k životu věčnému.“ (J 4,14). Pane dej, ať věříme, abychom nežíznili. 

Vladislav Vovkanič (Praha 3)

pátek – 8. listopadu Ma 1,6-14

Formální bohoslužba bez Boží bázně je bezcenná

„Syn má v úctě svého otce a služebník svého pána. Jsem‑li tedy otec, kde je úcta ke mně? Jsem‑li Pán, kde je bázeň přede mnou?“ praví Hospodin zástupů vám, kněží, kteří pohrdáte mým jménem. „Jak pohrdáme tvým jménem?“ ptáte se. Tak, že na můj oltář přinášíte poskvrněný chléb. „Jak tě poskvrňujeme?“ ptáte se. Tak, že říkáte: „Na Hospodinově stole nezáleží.“ (Ma 1,6-7; B21)

Malachiáš je zvláštní kniha. Představuje nám proroka, jenž je Božím poslem (jméno Malachi doslova znamená „můj posel“). Byl to citlivý pastor, který nabízel Boží lásku sklíčenému lidu; moudrý teolog, který učil judský lid základům víry; byl to přísný prorok, jenž napomínal zkorumpované kněží a varoval před Božím soudem. Malachiáš byl také duchovní mentor, který volal lidi, aby žili podle morálních nároků smlouvy, kterou s Izraelem Bůh uzavřel.
Když Malachiáš kázal, byl dokončen druhý chrám; avšak ten vedle vzpomínky na Šalamounův vypadal jako chudá příbuzná. Kněží a levité se drželi moci, ale stav bohoslužeb byl žalostný. Apatičtí kněží spíše vedli lid do hříchu, než aby jej z něj vyváděli. Účastníci bohoslužeb přinášeli nedostatečné zvířecí oběti a zanedbávali Boží požadavky pro desátky a dary.
Ostrá slova proti formální bohoslužbě jsou zahájením disputace a mohou nám rezonovat s Izaijášovým znechucením mechanickými obětmi, ve kterých nebylo srdce lidu. Malachiáš klade otázky týkající se postoje kněží – v našem případě: „Jak pohrdáme tvým jménem?“
Jménem Hospodina, tedy Hospodinem samotným pohrdáme pokaždé, když se držíme jiných nadějí než Hospodina samotného. Pokaždé, když se nám stane nějaký z jeho darů důležitějším než on sám, dopouštíme se tím modloslužby (a je jedno, zda je jejím objektem mamon nebo naše spiritualita, Bible či cokoli jiného). Prosme Boha, aby nás vedl svým Duchem tak, abychom se vždy plně soustředili na něj a vzdávali mu chválu, která se mu líbí.

David Živor (Praha 3, stanice Pochodeň Řepy)

sobota - 9. listopadu Mal 3,6-12

Šetřením na desátcích se člověk okrádá o Boží požehnání

Přinášejte do mých skladů úplné desátky. Až bude ta potrava v mém domě, pak to se mnou zkuste, praví Hospodin zástupů: Neotevřu vám snad nebeské průduchy a nevyleji na vás požehnání? A bude po nedostatku. (Mal 3,10)

Dovolte mi toto zamyšlení začít vtipem: „Sejdou se tři věřící, aby se rozdělili a obohatili o zkušenost dávání finančních darů na Boží dílo. Katolík říká, že z každého finančního obnosu, který vydělá, poctivě oddělí desátek a dává na různé potřeby společenství věřících. Protestant to dělá tak, že vždy z výplaty oddělí určitou částku, aniž by ji počítal, aby pravá ruka nevěděla, co dělá levá, a potom to věnuje na Boží dílo. Rabín nadšeně poznamenal: ‚Přátelé, vždyť všechno, co vydělám, patří Hospodinu. Vezmu to tedy do rukou, vyhodím vzhůru k Němu a to, co mi spadne dolů, je moje.´“
Hospodinova výtka o obětních řádech v našem textu, zvlášť pak o nařízení desátku, je přísně-laskavá. Je zde vidět, jak náš nebeský Otec chce moudře obrátit srdce svých synů k sobě. Ostatně tato snaha na lidské rovině se objevuje na konci knihy (Mal 3,24).
Hospodin připomíná ustanovení o desátcích. Vzápětí ale poukazuje na to, že motivem ustanovení je vzbudit v člověku vděčnost a především důvěru, že to s námi myslí dobře: „Až bude ta potrava v mém domě, pak to se mnou zkuste, praví Hospodin zástupů: Neotevřu vám snad nebeské průduchy a nevyliji na vás požehnání? A bude po nedostatku.“ I když tato nařízení platila pro starosmluvní lid, víme, že ochotného dárce miluje Bůh, a to nás motivuje k ochotnému dávání, abychom hmatatelně zakoušeli Boží lásku. Navíc známe přece štědrost našeho Pána Ježíše Krista: byl bohatý, ale pro nás se stal chudým, abychom jeho chudobou zbohatli (2K 8,9). Z vděčnosti buďme ochotní a štědří dárcové!

Vladislav Vovkanič (Praha 3)

neděle - 10. listopadu Mal 3,19-24

Poslání předchůdce Mesiáše

Hle, posílám k vám proroka Elijáše, dříve než přijde den Hospodinův veliký a hrozný. On obrátí srdce otců k synům a srdce synů k otcům, abych při svém příchodu nestihl zemi klatbou. (Mal 3,23-24)

Lidé se rádi dívají na velké a hrozné věci. Na tom je založeno nejen bulvární zpravodajství, ale i celý Hollywood. Když to není dost velké a hrozné, nikoho to nezajímá. Rád si představuji, jaký bude ten den Hospodinův. Kolik budeme mít času, až se to všechno začne dít? Půl hodiny? Nebo stihnu vůbec zamknout garáž? Tam už to asi půjde všechno ráz na ráz. V našem dnešním oddíle je ovšem popsán trošku delší časový úsek, kdy bude možno ještě obrátit srdce. Kdo je tedy ten Elijáš? Pán Ježíš jistě ne. Ten naopak přinesl rozdělení do rodin dle Lk 12,51-53. I z jiných míst vidíme, že následování Pána Ježíše je důležitější než rodinné vazby, např. Lk 9,59-62. Před prvním příchodem Pána Ježíše na zem vztahuje náš text anděl Gabriel, mluvící se Zachariášem, na Jana Křtitele (Lk 1,17). Ten měl „postavit Pánu lid pohotový“. Boží slovo je však zvláštní tím, že je mnohaúrovňové. Jedna aplikace prostě nestačí. To by bylo příliš lidské. Naopak splnění prvního výkladu dodává věrohodnosti dalším výkladům do vzdálenější budoucnosti, viz 5M 18,22. Elijáš je jeden ze dvou lidí, o kterých je napsáno, že nezemřeli, ale byli vzati. Spolu s Enochem by to mohli být ti dva svědkové ze Zj 11, kteří budou trýznit obyvatele země. Podle slov Pána Ježíše má Elijáš přijít obnovit všechno. Před Kristovým druhým příchodem půjde tedy také nejprve předchůdce. „Aby Hospodin nestihl zemi klatbou.“ Zemi možná konkrétní – jako stát nebo národ. A jistě to lze aplikovat i na jednotlivce, protože je to v souladu s jediným přikázáním, které má zaslíbení, viz Ef 6,2. Pán Bůh bude také při svém dni hledět na to, jak jsme se chovali ke svým rodičům.

Petr Haller (Praha 3)

pondělí - 11. listopadu Žd 1,1-14

Sláva Božího Syna

On, odlesk Boží slávy a výraz Boží podstaty, nese všecko svým mocným slovem. Když dokonal očištění od hříchů, usedl po pravici Božího majestátu na výsostech a stal se o to vznešenějším než andělé, oč je převyšuje jménem, které mu bylo dáno. (Žd 1,3-4)

Když jsem přemýšlel nad uvedeným textem z listu k Židům a nad tématem, které je nadepsáno, tak jsem si musel uvědomit, že ze všeho nejdůležitější, nejpodstatnější a současně také nejkrásnější je skutečnost, že sláva Božího Syna se osobně týká také mně a každého z nás. Že to není pojem, který trčí někde vysoko nad námi, někde v nedosažizelnu – zkrátka někde „na výsostech“, mimo naše vědomí a mimo naši realitu. Ale že je to skutečnost, která je naprosto reálně přítomná v našich životech. V naší každodenní slabosti, nedokonalosti a hříchu. Jestliže On, Kristus a Boží Syn je výrazem Boží podstaty, tak potom Boží podstatou je, že se ve své lásce a nepochopitelné milosti sklání ke každému z nás. Že je přítomný v našich životech a že v našich životech také koná své dílo. A když je v nás On – Boží Syn, tak je v nás také Jeho sláva a moc. A to by mělo být vidět a mělo by se to nějak projevit. Věřím tomu, že Boží sláva přítomná v našich životech je tu proto, aby naše okolí poznalo, že se něco děje s námi i okolo nás. Věřím v každodenní poctivý křesťanský život. Kdy nejen slovy, ale praktickým příkladem budeme dokazovat, že ten druhý, který stojí vedle nás, je objektem našeho zájmu, že nám na něm zaleží a že ho máme zkrátka rádi. Protože nežijeme sami pro sebe nebo pouze pro svou rodinu nebo dokonce pouze pro svůj sbor. Žijeme pro celé naše okolí, pro celou společnost a dokonce i pro celý svět. Boží podstata by se měla stávat i naší podstatou a Boží podstata je láska k celému stvoření.

Karel Moravec (Vikýřovice) 

úterý – 12. listopadu Žd 2,1-18

Milosrdný velekněz pomáhá lidem ve zkouškách

Proto musil být ve všem jako jeho bratří, aby se stal veleknězem milosrdným a věrným v Boží službě a mohl tak smířit hříchy lidu. Protože sám prošel zkouškou utrpení, může pomoci těm, na které přicházejí zkoušky. (Žd 2,17-18)

O Ježíši Kristu rádi – a právem – mluvíme jako o svrchovaném Pánu a Bohu. A také jako o svém Spasiteli, který se obětoval pro naši záchranu. I v dnešním oddíle Písma jsme četli, že „nezůstalo nic, co by mu nebylo podmaněno.“ (v. 8) Navzdory tomu byl též skutečným člověkem. Narodil se jako dítě. Jeho první postýlkou byly jesle pro dobytek. Zanedlouho ho chtěl král Herodes Veliký zavraždit. Josef s Marií zachraňovali malého Ježíše útěkem do Egypta. Před svým veřejným vystoupením byl po křtu opakovaně pokoušen od ďábla. Obstál. Učil zástupy, uzdravoval nemocné i posedlé, činil další zázraky. Byl milován i nenáviděn. Nakonec byl zrazen, zatčen, mučen a krutě popraven ukřižováním. Nezůstal však v hrobě, ale vstal z mrtvých.
Tohle všechno sice víme, ale potřebujeme si to stále znovu uvědomovat. Pán Ježíš prošel zkouškami pokušení i utrpení, a obstál. Rozumí nám lidem. A je mocen nám pomáhat ve zkouškách i v utrpení. Je prostředníkem mezi Bohem a lidmi (čti 1Tm 2,5-6), je dokonalým veleknězem. Nepřináší před Boha oběti za hřích, ale dal sám sebe jako dokonalou oběť za naše hříchy. Jeho krev nás očišťuje od každého hříchu (viz 1J 1,7). 
I tohle víme. Ale jen vědět, to nestačí. Smíme si to vírou přivlastňovat a radovat se z toho. Smíme za to Pána Ježíše Krista oslavovat. Smíme ho prosit o pomoc v rozmanitých situacích našeho života a jeho pomoc přijímat. Jeho jménem smíme přicházet k Pánu Bohu jako ke svému nebeskému Otci, který nás miluje navzdory tomu, jací jsme. 

Dobroslav Stehlík (Vikýřovice)

středa - 13. listopadu Žd 3,1-11

Buď citlivý vůči Božímu hlasu

Proto, jak říká Duch svatý: „Jestliže dnes uslyšíte jeho hlas, nezatvrzujte svá srdce ve vzdoru jako v den pokušení na poušti.“ (Žd 3,7-8)

Naše představa o životě se někdy zcela míjí s Boží představou. Důležitost a neústupnost vlastních iluzí nám staví do života bariéru, pro kterou ztrácíme výhled a namísto Boží perspektivy vnímáme pouze tu svou. Životní cesta pak zvolna začíná měnit směr. Nejprve maličko, potom trošku a nakonec se nám cíl ztrácí úplně. A protože se nám nedaří směřovat, kam jsme si umanuli, obviňujeme okolí, vymlouváme se na podmínky, ve kterých se nacházíme a nakonec si jako malé dítě dupneme, rozzlobíme se a zatvrdíme své srdce. Třeba se to právě stalo i vám. I do takto vzniklé situace k nám promlouvá milující Bůh. Pokud konečně zmlkneme, přestaneme s obviňováním okolí a uznáme, že jsme se dopustili hříchu, uslyšíme Boží hlas. Mírný, tichý, naplňující zázračným pokojem. Nevyčítá nám naše jednání slovy „já ti to říkal“. Vede nás k zastavení, uklidnění a nalezení správné cesty. Občas musíme ujít ten špatný kus cesty zpět. Vede nás to k poučení, že bez Průvodce, který zná náš život lépe než mi sami, se již více ubírat nemáme. Není užitečnější Boží hlas poslechnout rovnou?

Daniel Obdržálek (Vikýřovice)

čtvrtek – 14. listopadu Žd 3,12-18

Stálé povzbuzování k věrnému následování Krista

Dejte si pozor, bratří, aby někdo z vás neměl srdce zlé a nevěrné, takže by odpadl od živého Boha. Naopak, povzbuzujte se navzájem den co den, dokud ještě trvá ono „dnes“, aby se nikdo z vás, oklamán hříchem, nezatvrdil. Vždyť máme účast na Kristu, jen když své počáteční předsevzetí zachováme pevné až do konce. (Žd 3,12-14)

Boží budoucnost nepatří nevěrným. Apoštol jasně říká, že „srdce zlé a nevěrné“ vede člověka k odpadnutí od živého Boha. Pro křesťana však byla otevřena jiná cesta, a to cesta věrnosti Kristu za všech okolností! Apoštol ukazuje na věrnost Bohu na dvou příkladech. Tím prvním je Mojžíš, který stál věrně ve svěřených úkolech a i ve velmi nesnadných situacích prokazoval svoji vřelou lásku a věrnost k Bohu (Žd 3,5). Nenechal se odradit ani zviklat, neboť jeho cíl byl jasný: vyvést lid z egyptského otroctví a dovést jej až k hranicím zaslíbené země. Druhým, dokonalým příkladem věrnosti je sám Pán Ježíš Kristus (Žd 3,6). On před nás staví svůj slavný cíl: vejít do Božího odpočinutí! Naopak jako výstraha je pro nás uvedena nevěrnost starozákonního izraelského lidu. Ten byl stále konfrontován s nebezpečím cestou sloužit pohanským bůžkům a modlám, a to i tehdy, když dostali jasné slovo: „Nebudeš míti jiných bohů přede mnou!“ A dalším pokušením pak byla neochota pokračovat v cestě k cíli. Viz Ex 14. Bylo to časté reptání Božího starozákonního lidu na poměry. I nám, milí bratři a sestry, může hrozit nebezpečí ochabnutí, ztráta výhledu k Božímu cíli. Může nám hrozit, že budeme více zaměřeni na překážky, na selhání našich bratří a sester nebo že budeme vidět jen nedostatky našich sborů a staneme se skeptiky a pouhými kritiky. Nebo se raději chopíme myšlenky našeho oddílu, že právě teď je den Boží milosti, kdy se máme na cestě víry vzájemně povzbuzovat, podpírat a navzájem se jedni za druhé modlit? Ujmeš se právě tohoto úkolu? 

Jan Pospíšil (Vikýřovice) 

pátek - 15. listopadu Žd 4,1-11

Dojdi až do cíle – do Božího odpočinutí

Neboť kdo vejde do Božího odpočinutí, odpočine od svého díla, tak jako Bůh odpočinul od svého. A tak usilujme, abychom vešli do toho odpočinutí a nikdo pro neposlušnost nepadl jako ti na poušti. (Žd 4,10-11) 

Velká část čtenářů Slov života patří do nějakého sboru, denominace či církve. Čtenáři tedy vědí o Bohu, znají Ho. Každý křesťan věří, že za něj zemřel na kříži Boží Syn a že má naději na věčný život. Každý křesťan zná Boha, má s ním nějakou zkušenost. Naše víra a znalost Boha bývá alespoň čas od času prověřena. Jak se asi osvědčí v těžké situaci? Nemáme někdy o sobě trochu vyšší mínění, než odpovídá skutečnosti? Izraelci také znali Boha. Bylo jim zaslíbeno, že dojdou do zaslíbené země. Znělo to krásně. Přicházely ale překážky a dostavovaly se pochybnosti. Později přišlo reptání a vzpomínání na „staré dobré časy“. Přitom izraelský lid odešel z otroctví. Dokonce by se mnozí nejraději vrátili zpět. Jozue a Káleb také věděli o obtížích cesty. Přesto se jejich víra projevila úplně jinak. Spoléhali na Boha a ve zkoušce obstáli. 
Mnozí lidé padli a jejich vyznávaná víra neobstála. Byli i tací, jejichž víra obstála i v nejtěžších zkouškách. Jan Hus a Jeroným Pražský zaplatili za svoji víru a odvahu životem. V našich životech bojujeme boj o víru. Chceme-li Krista následovat, není to snadné a bez obětí. Bojujeme s pokušením, hříchem, pochybnostmi, únavou, strachem, pohodlností a s mnoha dalšími věcmi. Máme výhodu v tom, že víme, že na to nejsme sami, a víme, kde hledat sílu a pokoj. Nikdo z lidí nedokáže žít dokonalý život bez pádů. Přesto můžeme být příkladem křesťanům i lidem kolem nás, kteří toho o Bohu moc nevědí. Příkladem nám může být i apoštol Pavel. Nešlo mu jen o spásu jeho duše a život s Bohem v čase jeho pozemské pouti. Toužil, aby mnozí, co o Kristu nic pořádně neví, mohli prohlédnout a přijmout ho do svého života. Kéž bychom byli svědectvím nejen ve sborech, kostelech. Rád bych viděl, jak mnozí lidé, kteří toho o Bohu moc neví, vydávají své životy Pánu Ježíši. On je Bohem nejen těch, kteří chodí do sboru či kostela. Zatím je čas milosti. Nabídka věčného života je pro každého bez rozdílu.

Martin Kolář (Vikýřovice)

sobota -16. listopadu Ž 19,8-15

Slovo Boží je živé a mocné

Slovo Boží je živé, mocné a ostřejší než jakýkoli dvousečný meč; proniká až na rozhraní duše a ducha, kostí a morku, a rozsuzuje touhy i myšlenky srdce. Není tvora, který by se před ním mohl skrýt. Nahé a odhalené je všechno před očima toho, jemuž se budeme ze všeho odpovídat. (Žd 4,12-13)

Stačilo by říct pouze „Amen“ k tomuto výše uvedenému textu, poté co si jej přečteme alespoň 5x dokola. Čím vícekrát tyto dva verše čtu, vnímám v nich obrovskou hloubku, která je v nich obsažena. Vnímáš ji, milý čtenáři, také???
„Slovo Boží je živé, mocné a ostřejší než jakýkoliv dvousečný meč,…“ V jednom filmu jsem viděl, jak velmi ostrý meč rozpůlil hedvábný šátek, který volně dopadl na jeho ostří. Ten meč byl jistě velmi ostrý. Co může být ještě ostřejší než takovýto meč? To může být pouze „Boží Slovo“, které proniká až na rozhraní duše a ducha, kostí a morku. Dostat se při porcování masa k jídlu ke kosti je většinou snadné, pokud máme v ruce ostrý nůž, ale není vůbec snadné dostat se až k morku kosti. To už si většinou bereme na pomoc raději sekáček, kterým se nám při vynaložení určité energie podaří dostat až k morku kosti. A jak máme rozumět přečtenému textu? Nic neskryjeme před Bohem, před kterého se každý z nás jednou postaví – každý sám za sebe – nahý a odhalený. Budeme Bohem pochváleni, nebo se budeme za své činy a skutky stydět a vymlouvat se na různé okolnosti, proč jsme nejednali jinak? Jestliže dnes čteme tento text, máme milost a možnost ještě s tím něco dělat. Minulost již nezměníme, tam pomůže pouze vyznání hříchů a upřímné pokání. S přítomností a budoucností ale můžeme s Boží pomocí udělat mnoho. Nechme se tedy vést Božím slovem, které není pouhou literou, ale je to živé a mocné Slovo, které nám dává na každý den náš milující nebeský Otec – náš Bůh. Děkujme mu za to. Amen.

Pavel Jelínek (Vikýřovice)

neděle - 17. listopadu Žd 4,14 – 5,10

Ježíš Kristus soucítí s našimi slabostmi 

Protože máme mocného velekněze, který vstoupil až před Boží tvář, Ježíše, Syna Božího, držme se toho, co vyznáváme. Nemáme přece velekněze, který není schopen mít soucit s našimi slabostmi; vždyť na sobě zakusil všechna pokušení jako my, ale nedopustil se hříchu. Přistupme tedy směle k trůnu milosti, abychom došli milosrdenství a nalezli milost a pomoc v pravý čas. (Žd 4,14-16) 

Velekněz přinášel Hospodinu v jeruzalémském chrámu oběti za hříchy izraelského lidu. Nejdříve musel ale přinést oběť sám za sebe, aby se očistil, neboť byl hříšný jako ostatní lidé. Tyto oběti se opakovaly. Pán Ježíš – Boží Syn je také velekněz, který přinesl před Boží tvář oběť dokonalou a jednou provždy. Jeho obětí byl jeho vlastní život vydaný na kříži na Golgotě za naše hříchy. Velekněz přináší oběť a modlí se, přimlouvá se za lid. Stejně to činí i Pán Ježíš, přimlouvá se za nás (1J 2,1). Nemusíme se bát vstoupit do jeho blízkosti. Ježíš je velekněz, který nám dává milost, odpuštění, slitovává se nad námi, soucítí s námi, neboť ví, že jsme lidé slabí, hříšní, podléhající pokušení. On sám byl také člověkem, takže nás lidi dokonale zná. Jako člověk zakusil všechny bolesti, útrapy, pokušení hříchu, ale nepodlehl, nezhřešil. Proto nám rozumí a má s námi slitování. Je velekněz, který zvěstuje milost, a ne soud. A to je evangelium, dobrá zpráva pro nás. Jestliže jsi ještě neokusil jeho milost, jeho láskyplné objetí, tak neváhej a směle vstup do vztahu s Ježíšem, který se tak stane tvým Pánem a veleknězem.

Michal Petratur (Vikýřovice)

pondělí - 18. listopadu Žd 6,1-8

Vážné varování před odpadnutím od Krista

Kdo byli už jednou osvíceni a okusili nebeského daru, kdo se stali účastníky Ducha svatého a zakusili pravdivost Božího slova i moc budoucího věku, a pak odpadli, s těmi není možno znovu začínat a vést je k pokání, protože znovu křižují Božího Syna a uvádějí ho v posměch. (Žd 6,4-6)
 
Zdá se, že tyto verše říkají, že pokud jste křesťan a zhřešíte, ztratíte spasení, a nebudete mít žádnou naději být znovu spasen. Ale autor listu Židům o tom nehovoří. Existuje tvrzení, že není možné ztratit spasení. A je to správné, protože nám to tak naznačuje Písmo. Ale v těchto verších je pro každého křesťana jasné a důležité varování. Varování, že můžeš odpadnout od víry. Je psáno: „A bez víry však není možné zalíbit se Bohu.“ (Žd 11,6) „Jsme spaseni milostí skrze víru.“ (Ef 2,8) Osobu, která odpadla od víry, rozpoznáme podle jejího postoje ke Kristu. Pokud člověk znovu ukřižovává Krista svými hříchy, pokud se posmívá Kristu a všemu svatému. Charakteristickým znakem je, že člověk nebude chtít činit pokání. Takového člověka ani nemá smysl znovu k pokání vést. Proto pokud ctíme Krista, činíme pokání ze svých hříchů a snažíme se žít svatý život, neměli bychom mít strach z toho, že jsme odpadli a ztratili víru. Také je důležité, abychom pochopili, že musíme přinášet ovoce. Bůh se o nás pečlivě stará jako o úrodnou půdu. Nicméně když na naší půdě roste trní a plevel, Bůh je spálí, aby začal znovu od začátku. Neplodný život je odsouzen Bohem. Nejsme spaseni svými skutky nebo dobrým chováním, ale náš způsob života v nesení ovoce svědčí o naší víře.

Igor Gricyk (Kladno) 

úterý - 19. listopadu Žd 6,9-20

Jsi trpělivý v očekávání na Boží jednání?

A protože byl Abraham trpělivý, dosáhl splnění Božího slibu. (Žd 6,15)

Pokud se pokusíte popsat současné století jedním slovem, asi zvolíte slovo „rychlé“. Letadla, vlaky a automobily nás v co nejkratším čase přepravují z bodu A do bodu B. Chceš si najednou koupit něco drahého? Pro naše služby jsou zde okamžité půjčky. Naléhavě promluvit se svými přáteli? Mobilní telefon je vždy v kapse. Máte hlad? Rychlé občerstvení na každém rohu.
Žijeme ve věku rychlosti a chceme podřídit i Boha tomuto nevídanému tempu. Modlitba - odpověď, žádost - výsledek, zjevení - naplnění. Zdá se však, že Abraham žije poněkud jiným rytmem. V Žd 6,15 čteme: „... A protože byl Abraham trpělivý, dosáhl splnění Božího slibu.“ Získal zalíbení - ano, je to zdravé, povzbuzující. Ale neobdržel je hned, jak vidíme. Musel počkat a vydržet. A vydržet dlouho. 
Každý z nás se musí nějak postavit na místo Abrahama. Když nám Bůh něco slibuje, tohle „něco“ nedostáváme hned. Proč? Co znemožňuje všemohoucímu Bohu, aby jednal o něco rychleji? Proč musíme čekat a vydržet? Existuje mnoho možností, jak odpovědět na tuto otázku. Ale například jedna z nich: Bůh nás chce naučit důvěřovat Mu. Doba čekání a trpělivost je čas, kdy můžeme trénovat naši víru. Můžete ho strávit buď v nervozitě a výčitkách, v zármutku a zklamání, anebo v modlitbách, prosbách, v díkůvzdání a přátelství s Ním. Nechám každého vybrat, co je mu blízké. 

Sergei Irjupin (Kladno)

středa - 20. listopadu Žd 7,1-28

Náš dokonalý velekněz – Ježíš Kristus

To je ten velekněz, jakého jsme potřebovali: svatý, nevinný, neposkvrněný, oddělený od hříšníků a vyvýšený nad nebesa, který nemusí jako dřívější velekněží denně přinášet oběti napřed za vlastní hříchy a pak teprve za hříchy lidu. Ježíš to učinil jednou provždy, když obětoval sebe sama. (Žd 7,26-27)

Příběh krále spravedlnosti Melchizedecha v zemi pokoje Šálemu nám připomíná, že je tu někdo, kdo předčí i Abrahama, praotce vyvoleného národa, a Léviho, potomka Abrahamova. Melchizedechovo kněžství bylo nad židovským kněžstvím, nad potomky Léviho. Byl knězem Nejvyššího Boha a říká se o něm, že je knězem navždy. Jeho kněžství nemá ani začátek, ani konec. Dokonce ještě předtím, než byl v Izraeli vytvořen systém kněžství, byl už Božím knězem. Byl to typ Kristova kněžství. Náš dokonalý Velekněz - Ježíš Kristus - je nad kněžími z kmene Lévi. Oběti starobylého zákona měly být prováděny neustále a daly jen dočasné odpuštění. Oběť Ježíše Krista byla konečná a dala dokonalé a trvalé odpuštění. Naše minulé, současné a budoucí hříchy jsou nám odpuštěny. Ježíš jednou a navždy zaplatil vlastní krví. Jako velekněz je Ježíš Kristus naším ochráncem a prostředníkem před Bohem. Velekněz Staré smlouvy přišel k Bohu jednou za rok, aby požádal o odpuštění hříchů lidu. Kristus je stále v Boží přítomnosti a hledí na nás. Ve Starém zákoně byla zabíjena obětní zvířata, hořel jejich tuk, krev byla prolita a maso vařili. Krev byla nezbytná pro odpuštění hříchů; Bůh přijal krev zvířat, aby zakryl hříchy lidí. Lidé dobře chápali hodnotu takto rozlité krve. Stále si musíme uvědomovat, jak draze Kristus zaplatil za odpuštění našich hříchů. Ježíš zaplatil svou vlastní krví. Smrt Ježíše Krista je velikým darem od Boha. 

Igor Gricyk (Kladno)

čtvrtek - 21. listopadu Žd 8,1-13

Skrze Krista Bůh dává novou, dokonalou smlouvu

A toto je smlouva, kterou uzavřu s domem izraelským po oněch dnech, praví Hospodin: Dám své zákony do jejich mysli a napíšu jim je na srdce. Budu jim Bohem a oni budou mým lidem. Pak už nebude učit druh druha a bratr bratra a nebude vybízet: ‚Poznej Pána,‘ protože mě budou znát všichni, od nejmenšího až po největšího. Slituji se nad jejich nepravostmi a na jejich hříchy už nevzpomenu. (Žd 8,10-12)

Bůh nabídl Noemovi smlouvu spásy a řekl mu: „S tebou však učiním smlouvu. Vejdeš do archy a s tebou tvoji synové, tvá žena i ženy tvých synů.“ (Gn 6,18) Abrahamovi dal smlouvu „Mezi sebe a tebe kladu svou smlouvu; převelice tě rozmnožím.“ (Gn 17,2) Bůh tak učinil, ale tito lidé často zapomněli na smlouvu s Bohem Jahve a ctili jiné bohy. Bůh je trestal a připomínal jim jejich smlouvu: „neznesvětím svoji smlouvu, nezměním, co splynulo mi ze rtů.“ (Ž 89,35). Ale Pán připravuje jinou smlouvu a říká skrze Izajáše: „Zhanobena je země svými obyvateli, neboť přestoupili zákony, změnili nařízení, porušili věčnou smlouvu.“ (Iz 24,5) A prorok Jeremiáš se objevil před lidi s Božím Slovem: „Hle, přicházejí dny, je výrok Hospodinův, kdy uzavřu s domem izraelským i s domem judským novou smlouvu.“ (Jer 31,31) Jedna z knih Nového zákona říká, že nám to bylo dáno Božím slovem: „A Slovo se stalo tělem a přebývalo mezi námi. Spatřili jsme jeho slávu, slávu, jakou má od Otce jednorozený Syn, plný milosti a pravdy.“ (J 1,14). To je slovo smlouvy „Pochválen buď Hospodin, Bůh Izraele, protože navštívil a vykoupil svůj lid.“ (L 1,68)
Nová smlouva v Ježíši Kristu je osvobození od hříchu, které ho stálo smrt. „Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný.“ (J 3,16) Nová smlouva skrze Ježíše, který řekl „Já jsem ta cesta, pravda i život...“ (J 14,6) dává věčný život těm, kteří uzavřou smlouvu se Synem. Pak tento verš říká, že „...Nikdo nepřichází k Otci než skrze mne.“ 
Ježíš Kristus je ten, s nímž uzavíráme smlouvu, abychom mohli být s Otcem. Skrze Jeho krev jsme očistěni a Bůh nás vidí čisté, protože naše hříchy jsou pokryty krví Vykupitele. Bůh tuto krev poznává a přijímá ty, kdo jsou s ní obmyti. Stejně jako krev, která byla na dveřích Židů v Egyptě, díky níž na ně Boží poprava nedosáhla. Bůh nabídl smlouvu Noemu, Abrahamovi, ale nenutil je přijmout ji. Přijali ji, protože nemohli odolat Božímu milosrdenství. Přijali a byli zachráněni. Chcete nyní přijmout Kristovu krev a být očistěni?

Dinu Condratiuc (Kladno)

pátek - 22. listopadu Žd 9,1-28

Očisťující a posvěcující moc krve Kristovy

Jestliže již pokropení krví kozlů a býků a popel z jalovice posvěcuje poskvrněné a zevně je očisťuje, čím více krev Kristova očistí naše svědomí od mrtvých skutků k službě živému Bohu! Vždyť on přinesl sebe sama jako neposkvrněnou oběť Bohu mocí Ducha, který nepomíjí.
(Žd 9,13-14)
 
K očistění lidského hříchu byla ve Starém zákoně potřeba krev obětních zvířat. Bůh chtěl, aby obětní zvířata byla bez tělesných vad. Odpuštění lidských hříchů nebylo levné. Bylo to rituální a dočasné očistění. Kristus, Boží Beránek, byl bezúhonný a bezhříšný, a proto jeho oběť byla nejvyšší. Oběť Ježíše Krista mění naše životy, proměňuje srdce, očisťuje nás vnitřně. Jeho oběť je účinnější než obětování zvířat. Když je naše srdce obnoveno, zjistíme, že služba Bohu se stává naší největší radostí. Proč je prolití krve nezbytné pro odpuštění hříchů? Někteří věří, že je to nesmyslný požadavek krvežíznivého boha. Ale není tomu tak. Krev je symbolem života. Krev dává příležitost žít. Ježíš prolil svou krev, to znamená, že dal svůj život za naše hříchy. Udělal to, abychom mohli být duchovně naživu, protože duchovní smrt je věčným oddělením člověka od Boha. Po vylití krve a po smrti Ježíš třetí den vstal z mrtvých, a tím vyhlásil vítězství nad hříchem a smrtí. Zdrojem života je Ježíš, který nám nabízí svůj vlastní život. Slibuje, že se vrátí a vzkřísí nás k věčnému životu ve světě, kde již nebude žádný hřích.

Igor Gricyk (Kladno)

sobota - 23. listopadu Žd 10,1-25

Úkol církve – povzbuzování a napomínání

Mějme zájem jeden o druhého a povzbuzujme se k lásce a k dobrým skutkům. Nezanedbávejte společná shromáždění, jak to někteří mají ve zvyku, ale napomínejte se tím více, čím více vidíte, že se blíží den Kristův. (Žd 10,24-25)

Když se zeptáme lidí: „Co je to církev?“ Dostaneme různé odpovědi. Mnozí řeknou, že církev je velká a krásná budova s ​​křížem na střeše. Někdo může říci, že je to náboženská organizace. Najdou se i ti, kteří budou tvrdit, že církev je společenství věřících, shromáždění, sbor. Tato poslední definice je tou, kterou nacházíme v Bibli.
Společenství jsou různá. Lidé podřimující brzo ráno v autobuse jsou také shromáždění. Ale je nepravděpodobné, že by toto setkání představovalo opravdové společenství. Vzájemné vztahy jsou důležitým prvkem, bez kterého je obtížné hovořit o společenství. A když nacházíme v Bibli definici církve jako společenství, tak se hned mluví o vztazích. V epištole Židům čteme: „Mějme zájem jeden o druhého a povzbuzujme se k lásce a k dobrým skutkům.“ (10,24). Řecký text s interlineárním překladem umožňuje hlubší pochopení myšlenky autora: „všímejte se navzájem, věnujte pozornost, podporujte lásku a dobré skutky.“
Traduje se příběh o bratrovi, který přišel na shromáždění s kloboukem v ruce a během modlitby si ho dával na hlavu. Trvalo několik týdnů, než k němu přistoupil jeden z věřících a napomenul ho. A bratr zazářil radostí: „Díky Bohu, konečně si mě někdo všiml!“ Jsme povoláni nejen k tomu, abychom byli „členové církve“ nebo „šli na shromáždění“. Boží touha je taková, abychom ve společenství věnovali pozornost jeden druhému, navzájem na sebe mysleli, modlili se jeden za druhého a starali se o sebe navzájem. A podporovali všechny projevy lásky, které uvidíme. Včetně dobrých skutků. 
Když čteme dál, najdeme tato slova: „Nezanedbávejte společná shromáždění, jak to někteří mají ve zvyku, ale napomínejte se tím více, čím více vidíte, že se blíží den Kristův.“ (Žd 10,25). Řecké slovo παρακαλέω, překládané jako „napomenutí“, má hluboký význam a mnoho překladů. Urgovat, přesvědčovat, prosit, uklidňovat, povzbuzovat, podporovat. Stojí zato uvažovat, že se jedná o řecké slovo – jméno Ducha svatého – „Utěšitel“ (J 14,15).

Sergei Irjupin (Kladno)

neděle - 24. listopadu Žd 10, 26-39

Buď odvážný a vytrvalý v následování Krista

Neztrácejte proto odvahu, neboť bude bohatě odměněna. Potřebujete však vytrvalost, abyste splnili Boží vůli a dosáhli toho, co bylo zaslíbeno. (Žd 10,35-36)

Když slyšíme slovo „odvaha následovat Krista“, pak zpravidla myslíme, že jde o pronásledování křesťanů od dob římských arén a až do dnešních dnů. A představujeme si tisíce a tisíce křesťanů, kteří zažili kruté pronásledování a mučení, byli zabiti, ale ani tehdy se nezřekli své víry v Krista. Většina z nás to však zná jen „ze slyšení“, ale stát tváří v tvář volbě věřit v Krista, nebo smrt, to sotva musíme.
Jak tedy máme projevit naši odvahu následovat Krista? V epištole Židům čteme: „Neztrácejte proto odvahu, neboť bude bohatě odměněna.“ (Žd 10,35) Řecké slovo παραρησίαν (naděje) může být také přeloženo jako „odvážnost“, „odvaha“, „jistota“. Autor hovoří o velké odměně, která čeká na ty, kteří neopustí svou odvahu a odvážnou jistotu. A dále: „Potřebujete však vytrvalost, abyste splnili Boží vůli a dosáhli toho, co bylo zaslíbeno.“ (Žd 10,36) 
Trpělivost, vytrvalost, trvalost. Zatímco v tomto šíleném světě, kde se okamžiky radosti mění na smuteční hodiny, kde lidé trpí a rezignují v nepříznivých situacích, u nás, důvěřujících Kristu, je pevná a neochvějná jistota, že nás Bůh miluje a stará se o nás. Takže budeme vyzbrojeni trpělivostí, vytrvalostí a důvěrou v Krista. Dělejme vše, co je v našich silách, odevzdávejme mu to, v čem jsme bezmocní a stále důvěřujme. To bude projevem naší odvahy následovat Krista.
 
Sergei Irjupin (Kladno)

pondělí - 25. listopadu Žd 11,1-22

Pravá víra v Boha je důvěrou Bohu

Bez víry však není možné zalíbit se Bohu. Kdo k němu přistupuje, musí věřit, že Bůh jest a že se odměňuje těm, kdo ho hledají. (Žd 11,6)

Když se mluví o víře v Hospodina, býváme upozorňováni, že se nejedná o pouhou „věřivost“. Věřit v Boha nerovná se věřit pouze v jeho existenci. „Ty věříš, že je jeden Bůh. To je správné. I démoni tomu věří, ale hrozí se toho.“ (Jk 2,19)
Nejde ani o to mít pouze věrouku, články víry, se kterými se ztotožníme – taková víra je mrtvá. 
Nejde o to „věřit v Boha“, ale „věřit Bohu“ - jedná se o důvěru, která se nám v Písmu představuje jako dětská důvěra vůči svému Otci. Taková víra se Bohu líbí.
Věřit někomu znamená považovat ho za pravdomluvného a dát na jeho rady, protože to s námi myslí dobře a my to víme nejen rozumem, ale i srdcem. Znamená to mít s ním vztah.
Jedná se o důvěru přes všechny překážky – například že ho nevidíme (Žd 11,1). Známý příběh vypráví o poutníkovi, který se otočil za svou cestou a viděl dvojí stopy v písku. Jedny patřily jemu, druhé patřily Kristu. Ale na jednom úseku byly pouze jedny stopy. Poutník rozpoznal, že se jednalo o část života, kdy mu bylo nejvíc těžko. „Kde jsi byl, Pane, když jsem se tak trápil?“ ptal se poutník. A Ježíš odpovídá: „To jsou moje stopy. V těchto chvílích jsem tě nesl.“
Ano, to je pravá víra – jít s Ježíšem a s důvěrou se nechat vést, ano i nést, když už sami nemůžeme.
Možná jste se někdy chtěli někomu zalíbit. Nejčastěji se chceme někomu zalíbit, když máme někoho opravdu rádi. Potom děláme vše pro to, abychom byli v blízkosti objektu našich citů, neváháme leccos obětovat, dělat věci u nás do té doby nevídané (někteří kluci myjí nádobí apod., když jsou zamilovaní).
Bohu se líbíme, když s ním trávíme čas, když se na něj obracíme pro radu, když se v těžkostech nevzdáme dobré cesty, ale necháme se jím nést, zkrátka když mu plně důvěřujeme.

Jiří Tomeš (Teplá)

úterý - 26. listopadu Žd 11, 23-40

Víra znamená: Raději snášet příkoří pro Krista než si hovět v hříchu

Raději chtěl snášet příkoří s Božím lidem než na čas žít příjemně v hříchu; a Kristovo pohanění pokládal za větší bohatství než všechny poklady Egypta, neboť upíral svou mysl k budoucí odplatě. (Žd 11,25-26)

Když vidíme mladého Mojžíše, můžeme o něm tvrdit, že byl opravdovým aktivistou: pro Boží lid neváhal udělat leccos. Dokonce i „černou práci“. „Spatřil nějakého Egypťana, jak ubíjí Hebreje, jednoho z jeho bratří. Rozhlédl se na všechny strany, a když viděl, že tam nikdo není, ubil Egypťana a zahrabal do písku.“ (Ex 2,11b –12) Ale to nebylo jednání z Boží vůle, ale z vůle člověka. Hospodin poté na Mojžíšovi pracoval 40 let, když se stal pastýřem, takže nakonec čteme, že „byl nejpokornější ze všech lidí, kteří byli na zemi“ (Nu 12,3). Když se vrátil do Egypta, platila o něm slova Žd 11.
Ježíš nás na několika místech upozorňuje, že být jeho následovníkem znamená příkoří, dokonce pronásledování. Čteme o tom i na jiných místech Písma. Sk 5 vyprávějí události, kdy se apoštolové dostali do konfliktu s židovskými představiteli a z tohoto setkání vyšli díky Božímu zásahu „jen“ zbičováni. Jejich reakce je udivující: „A oni odcházeli z velerady s radostnou myslí, že se jim dostalo té cti, aby nesli potupu pro jeho jméno.“ (Sk 5,41)
V kázání na hoře Pán říká: „Blaze těm, kdo jsou pronásledováni pro spravedlnost, neboť jejich je království nebeské. Blaze vám, když vás budou tupit a pronásledovat a lživě mluvit proti vám všecko zlé kvůli mně. Radujte se a jásejte, protože máte hojnou odměnu v nebesích; stejně pronásledovali i proroky, kteří byli před vámi.“ (Mt 5,10–12) Ježíš blahoslaví a gratuluje těm, kdo si vybrali pohanění a pronásledování kvůli němu a kvůli spravedlivým skutkům. To se nám mnohdy nechce, ale nenávist, příkoří ze strany světa je známkou toho, že jsme na správné cestě, že nejsme z tohoto světa. Potřebujeme stejnou změnu jako Mojžíš, abychom nebyli aktivisty, ale aktivními následovníky a služebníky Pána.
D. Bonhoeffer řekl: „Utrpení je znakem pravého učednictví.“ V takových chvílích nám není do zpěvu, ale z blahoslavenství víme, že správná reakce je radost – protože máme odměnu. Nebude to navždy. Místo všech pokladů Egypta (světa) dostanete nepředstavitelnou odměnu v nebeském království. Vyberme si správně.

Jiří Tomeš (Teplá)

středa - 27. listopadu Žd 12,1-6

Pohled upřený na Ježíše posiluje k Jeho následování

Proto i my, obklopeni takovým zástupem svědků, odhoďme všecku přítěž i hřích, který se nás tak snadno přichytí, a vytrvejme v běhu, jak je nám uloženo, s pohledem upřeným na Ježíše, který vede naši víru od počátku až do cíle. (Žd 12,1-2a)

Pánu Ježíši jsem vydala život ve svých dvaceti letech a krátce potom, při jedné společné modlitební chvíli, jsem viděla obraz. Byla to úzká a klikatá cesta v horském, obtížně zdolatelném terénu. Po ní kráčel klidným krokem pastýř a za ním stádo ovcí jedna za druhou. Pastýř cestu znal, vyzařoval z něho pokoj a ovce ho následovaly s důvěrou. Chápala jsem, že oním pastýřem je Pán Ježíš a já ovečka, pro kterou je dobré ho následovat, nechce-li zabloudit a chce-li dojít do cíle.
Od té doby uběhlo téměř třicet let. Prošla jsem mnohými, různě náročnými úseky cesty života. 
V obdobích, kdy mi bylo velmi těžko, v pochybnostech, jestli mohu tíhu žití unést, jsem se často úzkostně rozhlížela, jestli na mne Pán Ježíš nezapomněl. Tehdy ke mně vždy Duch svatý tiše mluvil: „Nedívej se na to, co se děje kolem tebe a pojď za mnou.“
Následování mi vždy dříve či později přineslo pokoj a jistotu, že o mně Pán Ježíš ví, má můj život pevně v rukou a mohu mu ve všem důvěřovat. Dodnes se raduji z Božího moudrého jednání, když Mu odevzdávám své záležitosti a prožívám Jeho láskyplnou péči.
Pokud je dnešní den pro tebe těžký, zkus odhlédnout od svého trápení a upni své srdce k Ježíši.
Ať je tvá víra posilněna vědomím Jeho blízkosti a lásky.
Pán Ježíš je tím nejlepším průvodcem na cestě. 

Věra Steklá (Teplá)

čtvrtek - 28. listopadu Žd 12,5-13

Přísná Boží výchova není příjemná, ale je užitečná

A to nás naši tělesní otcové vychovávali podle svého uvážení a jen pro krátký čas, kdežto nebeský Otec nás vychovává k vyššímu cíli, k podílu na své svatosti. Přísná výchova se ovšem v tu chvíli nikdy nezdá příjemná, nýbrž krušná, později však přináší ovoce pokoje a spravedlnost těm, kdo jí prošli. (Žd 12,10-11)

Jako křesťané se rádi chlubíme tím, že jsme Boží děti a že Bůh je naším Otcem. Jsme součástí Boží rodiny a neseme Jeho jméno. Skutečně je to tak. Je dobré si to uvědomovat a připomínat a je určitě správné na to být hrdý.
Když jsem byl dítě, ne vždy se mi líbilo, když mě můj otec káznil a vychovával. Občas jsem si stěžoval: „Jak to, že ostatní mohou to, co já nesmím?” Připadalo mi, že mám nejpřísnější rodiče na světě a že moji kamarádi jsou na tom rozhodně lépe.
Až když jsem dospěl, došlo mi, že mě můj otec miloval a dělal to nejlepší, co uměl, aby mě řádně vychoval a připravil pro život. Mnohé věci, které mi vštěpoval, jsou mi nyní v dospělosti k užitku a mnohé, které mi nedovolil, mě ochránily od zla.
O to více je pak důležitá Boží výchova. A to i navzdory tomu, že se někdy zdá nepříjemná. Bůh ale vidí dále než my a nejde mu jen o náš časný život zde na zemi, ale také o náš život věčný. Vždyť Bůh dokonce chce, abychom mu byli podobní, abychom byli svatí tak jako On. A to je velká věc. 
Pokud máš tedy někdy pocit, že je Bůh na tebe příliš přísný, pamatuj, že to je proto, že tě miluje a záleží mu na tobě. Vždyť: „Koho Bůh miluje, toho přísně vychovává.” 
Důvěřuj mu. Možná má s tvým životem plán, o kterém ještě nevíš, a připravuje tě, abys mohl obstát a oslavit Jeho jméno. 

Michal Steklý (Teplá)

pátek - 29. listopadu Žd 12,14-29

Pozor na jedovatý kořen v obecenství církve

Usilujte o pokoj se všemi a o svatost, bez níž nikdo nespatří Pána. Dbejte na to, ať nikdo nepromešká Boží milost; ať se nerozbují nějaký jedovatý kořen, který by nakazil mnohé.
(Žd 12,14-15)

V blahoslavenství nám Pán říká: „Blaze těm, kdo působí pokoj, neboť oni budou nazváni syny Božími.“ (Mt 5,9) Máme být těmi, kdo působí pokoj a usilují o pokoj ve světě i v církvi. Realita je ovšem taková, že za aktivní působení pokoje a milování opravdového pokoje někdy schytáme nepochopení, nadávky, dokonce pronásledování. To ovšem neznamená, že s tím máme přestat.
Autor listu Židům nás vyzývá, abychom „usilovali o pokoj a o svatost“. Tím nám sděluje, že se nejedná o něco automatického či snadného. Je to úsilí, což znamená, že k tomu potřebujeme určitou sílu. Díky Pánu, že na to nejsme sami, „ale dostanete sílu Ducha svatého.“ (Sk 1,8a)
O pravý pokoj můžeme usilovat pouze tehdy, pokud budeme zároveň usilovat o svatost. Pravý pokoj bez svatosti není možný. Máme usilovat a být svatí a pokojní uprostřed nesvatého, nepokojného světa. Zůstávat oddělení jako Abraham, ne přizpůsobení jako Lot (Gn 13nn).
Ovšem nepokoj se mnohdy šíří nejen světem, ale ze světa zasahuje do sboru, do církve. Jako křesťané očekáváme a jsme připraveni na nepochopení a ústrky zvenčí – máme se dokonce radovat, když se na nás takové nepochopení, tupení snese. Mnohem bolestivější je nepokoj, sváry a roztržky uprostřed sboru.
Ap. Pavel píše: „Snášejte se navzájem a odpouštějte si, má-li kdo něco proti druhému. Jako Pán odpustil vám, odpouštějte i vy“ (Ko 3,13) nebo „Snášejte se navzájem v lásce a usilovně hleďte zachovat jednotu Ducha, spojeni svazkem pokoje“ (Ef 4,2b – 3). Pavel to nepíše „pro jistotu“, nebo „kdyby se to náhodou stalo“. On ví, jací jsme a že v našich životech mnohdy vítězí spíše starý člověk než nové stvoření, protože hádky a sváry nejsou z Ducha svatého.
Jsme rozdílní, různé věci uvnitř sboru vnímáme různě. Ale rozmíšky mohou roztříštit sbor, pokud jsme v nich neústupní a tvrdí. Dejme si pozor, když se rodí takový nebezpečný kořen. Malý Princ Antoina de Saint-Exupéry musel na své planetě pravidelně vytrhávat kořeny baobabů, protože by mohly roztrhnout celou planetu. Usilujme o pokoj a svatost. Rozpoznávejme a vytrhávejme nebezpečné kořeny.

Jiří Tomeš (Teplá)

sobota - 30. listopadu Žd 13,1-16

Bratrská láska je praktická

Bratrská láska ať trvá; s láskou přijímejte i ty, kdo přicházejí odjinud – tak někteří, aniž to tušili, měli za hosty anděly. Pamatujte na vězně, jako byste byli uvězněni s nimi; pamatujte na ty, kdo trpí, vždyť i vás může potkat utrpení. (Žd 13,1-3)

Mluví-li se v naší společnosti o lásce, mnoha lidem se vybaví krásné pocity zamilovanosti. Písmo nám však nabízí lásku jiného ražení: obětující se, lásku, která nehledá vlastní prospěch, je trpělivá, nesobecká, lásku agapé (viz 1K 13). Takovou láskou nemůžeme disponovat sami od sebe, je nám dána v Ježíši Kristu.
Lidská láska uvadá tak jako my. Ne tak láska Boží. On nás miluje stále stejně, protože je neměnný. Nikdy ho neomrzíme. To je úžasné zjištění! A takovou lásku chce dávat také nám.
Agapé není láska, která jen hovoří a naparuje se krásnými slovy, ale je praktická. Někteří lidé umí říci svým blízkým za každou větou „miluji tě“, ale jejich slova nic moc neznamenají. „Víra, která se neprojevuje činy, je sama o sobě mrtvá a bezcenná.“ (Jk 2,17; SNC) Stejně je na tom láska, která se projevuje jen slovy, ale ne činy – je bezcenná.
Pravá láska se projevuje v jednání: pohostinností a přijetím. Projevuje se tím, že pamatujeme jeden na druhého – ať na modlitbách, ať praktickou pomocí. Vzpomeňme na slova Pána Ježíše: „Pojďte, požehnaní mého Otce, ujměte se království… Neboť jsem hladověl, a dali jste mi jíst, žíznil jsem, a dali jste mi pít, byl jsem na cestách, a ujali jste se mne,… Amen, pravím vám, cokoliv jste učinili jednomu z těchto mých nepatrných bratří, mně jste učinili.“ (Mt 25,34n.40)

Jiří Tomeš (Teplá)

neděle - 1. prosince Žd 13,17-25

Přijmi Boží posílení k činění Jeho vůle 

A Bůh pokoje, který pro krev stvrzující věčnou smlouvu vyvedl z mrtvých velikého pastýře ovcí, našeho Pána Ježíše, nechť vás posílí ve všem dobrém, abyste plnili jeho vůli; on v nás působí to, co se mu líbí, skrze Ježíše Krista. Jemu buď sláva na věky věků! Amen. 
(Žd 13,20-21)

Tato slova občas používám k závěrečnému požehnání v našem sboru. Možná jste je v těchto souvislostech také slyšeli. Musím si ale položit otázku: do jaké míry nad těmito slovy opravdu přemýšlíme a necháme se jimi vést? A pojďme dál: do jaké míry v nich zůstáváme?
O tom, jak je důležité přijmout a zůstávat v Božím požehnání, vypráví jeden příběh. Otec Henri Nouwen žil v jistém období svého života v komunitě Archa. Jednoho dne za ním přišla Janet a prosila o požehnání. Henri Nouwen jí vyhověl a obvyklým způsobem jí požehnal. Janet však nebyla spokojená: „Ne, to neplatí. Já chci opravdové požehnání!“ Nouwen si uvědomil, že její prosbu splnil jen zběžně. Po jedné bohoslužbě řekl Nouwen: „Janet mě požádala, abych jí udělil zvláštní požehnání. Cítí, že ho potřebuje.“ Dívka vstala a zamířila ke knězi a spontánně ho objala. Aniž nad tím nějak přemýšlel, objal ji také, takže téměř zmizela v záhybech jeho hábitu. V tom řekl: „Janet, chci, abys věděla, že jsi milovaná Boží dcera. V Božích očích máš nesmírnou cenu. Vím, že se v těchto dnech necítíš nejlíp a že máš v srdci smutek, ale chci ti připomenout, kdo jsi. Jsi mimořádná žena, Bůh tě hluboce miluje a stejně tak tě milují také všichni, kteří tu jsou s tebou.“ Janet zvedla hlavu a její úsměv prozrazoval, že toto požehnání skutečně slyšela a přijala. Když se vrátila na své místo, chtěli dostat požehnání i ostatní. Také jeden z asistentů, 24letý mladík, zvedl ruku a zeptal se: A já bych taky mohl?“...
Pokud máme každý den plnit Boží vůli, nezvládneme to sami. Potřebujeme Ježíšovo vedení skrze Ducha svatého, jeho požehnání – ano, můžeme ho mít. Kdo jedná podle Boží vůle, nedělá to ze své síly. Přijměme a zůstávejme v jeho požehnání.

Jiří Tomeš (Teplá)

pondělí - 2. prosince Ž 120-121

Spolehlivá Boží ochrana

Hospodin tě chrání ode všeho zlého, on chrání tvůj život. Hospodin bude chránit tvé vycházení a vcházení nyní i na věky. (Ž 121,7-8)

Tento celý žalm 121 (a přečtěme si jej celý) nás ujišťuje, že jako Boží děti jsme v Božím neutuchajícím zájmu a ochraně. Žalmista nám připomíná, že Boží neomezená moc je s námi a nad námi v každodenních životních starostech a zápasech. Boží slovo nás ujišťuje - a to nejen v tomto žalmu - že Pánu Bohu na nás záleží, a že bez Jeho vůle nám ani vlas z hlavy nespadne. 
„Hospodin tě chrání ode všeho zlého, on chrání tvůj život.“ (v. 7) Toto je, bratře a sestro, Boží postoj směrem k nám, tedy směrem k tobě a ke mně. Nezapomínejme na to, že On chrání tvůj - můj život. Umím se cele uchopit tohoto zaslíbení? Jsem si zcela jist tím, že Mu na mě záleží, a že má sečtený každý můj vlas? Možná dnešní, včerejší den byl velmi vydařený. Dařilo se mi v práci, šéf byl se mnou velice spokojen. Děti se mi dobře učí a mají velmi dobrý prospěch. Mám dobrého milujícího manžela - manželku. Ano přesvědčuji se, že Pán Bůh mně chrání, že chrání moji rodinu a že Jeho požehnání je se mnou, s námi, tak jak zaslíbil. 
Ale, bratře a sestro, co zítra, když přijdou do mého života těžkosti a problémy? Když přijde do mého života to, s čím jsem ani ve snu nepočítal? Bude moje víra v Jeho slovo stejná, jako byla včera, kdy se mi tzv. vše dařilo? Nezpochybní moji víru nastalé nepříznivé okolnosti? Ano, moje víra, opravdovost mé víry může být a také bývá zkoušena, a to právě v situacích, o které vlastně - a přiznejme si to - ani nestojíme, ba naopak se jim vyhýbáme. Uvědomuji si i tuto skutečnost? Uvědomuji si, že i mnohé zkoušky patří do mého života víry? Jinak totiž tomu nebylo ani při biblických mužích víry jako byl Abrahám, žalmista David, apoštol Pavel a další. 
Nezapomeňme bratři a sestry, že Pán Bůh chce naši víru i v době zkoušek posilnit a přesvědčit nás, že Jeho slovo a Jeho moc nezná žádné proměny a že nemá zalíbení v žádném mém trápení. Je totiž jen na Něm a na Jeho čase, kdy naplní i v době zkoušek své slovo, které dal svým dětem. Jsem tím, který i navzdory nepříznivým okolnostem očekává na Jeho zaslíbení? Přeji Ti ve víře prožitý den. 

Jaroslav Sazeček (Litoměřice)

úterý - 3. prosince Žalm 122

Vyprošovat pokoj pro Jeruzalém

Vyprošujte Jeruzalému pokoj: Kéž v klidu žijí ti, kdo tě milují! Kéž je na tvých valech pokoj, kéž se tvé paláce těší klidu! Pro své bratry, pro své druhy vyhlašuji: „Budiž v tobě pokoj!“ (Ž 122,6-8)

Text 122. žalmu nás nabádá k prosbám o pokoj Jeruzaléma. Zamysleme se nad dvěma otázkami: Proč Jeruzalém a proč pokoj? 
Proč je právě toto město tak významné a proč je na ně kladen takový důraz? Jeruzalém byl dějištěm mnoha událostí v dějinách Izraele. Ale stejně tak by se dalo hovořit i o jiných městech, kde se odehrály mnohé zázraky, kde se Bůh projevoval nadpřirozeným způsobem. Věřím, že jednou z odpovědí na tuto otázku je to, že sám Bůh si toto město vybral a zamiloval natolik, že zde přebýval v chrámu. Určil je za své svaté město. Ve Zjevení můžeme dokonce číst: „ukázal mi svaté město Jeruzalém, jak sestupuje z nebe od Boha, zářící Boží slávou.” (Zj 21,10-11) 
Jeruzalém v Bibli nepředstavuje pouze fyzické město, ale také duchovní skutečnost, že lidstvo může mít obecenství s Bohem. To vyplývá i ze samotného textu: „Kéž v klidu žijí ti, kdo tě milují!“ Jeruzalém představuje veškerý lid, který Hospodina miluje a poslouchá. 
A proč právě pokoj? Věřím, že ani tato otázka není složitá. Boží pokoj je jedním z nejvzácnějších darů, které můžeme obdržet. Boží pokoj je stav, kdy i v bouřlivých chvílích zažíváme nadpřirozený klid. Kdy se uprostřed všeho dění můžeme zastavit a spočinout v bezpečí Boží milující paže. Tento pokoj nám nemůže dát nikdo jiný a je natolik vzácný, že stojí za to o něj usilovat. 
Usilujme a modleme se tedy za pokoj Jeruzaléma. Jednak za fyzické město, které bylo a je tolik zmítáno politickou situací, ale i za Jeruzalém ve smyslu Božího lidu. Ten v současné ohlušující a rychle plynoucí době moc a moc potřebuje právě Boží pokoj.

Eliška Vachutková (Litoměřice)

středa - 4. prosince Ž 123-124

Ke komu vzhlížíme a od koho očekáváme pomoc? 

Pozvedám své oči k tobě, jenž v nebesích trůníš. Ž 123,1 
Naše pomoc je ve jménu Hospodina; on učinil nebesa i zemi. Ž 124,8

Žalm 123 je další z písní, které zpívali poutníci na cestě do jeruzalémského chrámu. V souladu s Božím nařízením opustili své domovy a běžné pozemské jistoty a vydali se do nejistoty. Byla to součást jejich víry, žádná turistika. 
Pouť může mít duchovní rozměr, i když nekončí v Jeruzalémě. Proto se i dnes lidé vydávají na cestu, vybaveni jen tím nejzákladnějším. Nejde o dovolenou „all inclusive“ a cílem není plný švédský stůl. Na těchto nekomfortních cestách se člověk soustředí na základní a důležité věci, jako je například ta, kterou začíná Žalm 123. První verš věcně rekapituluje „rozložení sil“ v naší pozemské existenci. My jsme tady dole, Bůh je na nebesích. Tak to je, taková je realita. 
Závěr Žalmu 124 ale napovídá, že pohledem nahoru to nekončí. Není to pohled hvězdáře na netečná nebeská tělesa. Na cestách si více než v relativním bezpečí domova nebo své komfortní zóny uvědomujeme vlastní zranitelnost a nedostatečnost a více spoléháme na Hospodina. Jak žalmista připomíná, je to Stvořitel nebe, Země i nás, a tedy pomoc více než kvalifikovaná. 

Miroslav Franc (Litoměřice)

čtvrtek - 5. prosince Ž 125-126

Bůh promění naše slzy v radost

Ti, kdo v slzách sejí, s plesáním budou sklízet. S pláčem nyní chodí, kdo rozsévá, s plesáním však přijde, až ponese snopy. (Ž 126,5-6) 

Když prožíváme bolest, někdy se nám zdá, že „to“ trvá celou věčnost. Zakoušíme relativitu času a období problémů, potíží, slz a pláče je zdánlivě bez konce. Žalmista ale připomíná, že ani smutek netrvá věčně, a využívá k tomu podobenství z oblasti zemědělství. 
Můžeme si představit rozsévače, jak se svou setbou kráčí po poli. To je holé, prázdné, a on do něho investuje jak drahocenné zrno, tak i své síly a čas. Zaseje, a dlouho se nic neděje. Pak ale přichází zázrak, zrno vzejde a pusté pole se zazelená. Růst sice není vždy jednoduchý, ale nakonec ve svůj čas vydá úrodu. Přijde čas radosti. Počáteční období může být provázeno pláčem, ale „konec dobrý, všechno dobré“.
Zemědělský cyklus se ovšem opakuje stále dokola, po sklizni přichází další setba, po radosti další smutek. Nelze nevzpomenout na pesimistická slova Kazatelova: „Co se dálo, bude se dít zase, a co se dělalo, bude se znovu dělat; pod sluncem není nic nového.“ (Kaz 1, 9) Střídání radosti a smutku se může zdát úmorné a pomíjivé, zejména když už člověk těch cyklů prožil desítky. 
Bůh podobných cyklů prožil ne desítky, ale miliardy. Život každého z nás je jedním z nich. Narodíme se, rosteme, není to vždy snadné, ale nakonec se všichni se svou úrodou postavíme před Stvořitele. Jestli to bude s plesáním, záleží na každém z nás. 

Miroslav Franc (Litoměřice)

pátek - 6. prosince Ž 127

Lidská snaha bez Božího požehnání je marná

Pokud Hospodin nebuduje dům, marně se na něm namáhají stavitelé. Pokud Hospodin nestřeží město, marně bdí strážce. (Ž 127,1) 

Ve svém životě jsem se několikrát zastavil a musel přiznat, že se mi určitá věc nepovedla, protože na ni nemám sílu a jsem v ní sám. Nebylo špatně, že jsem se o to pokusil, ani to, že se něco nepovedlo, ale vždy jsem si uvědomil, že jsem určitou službu nezahájil spolehnutím se na Otce. 
Ze sborového života vím, že náš Otec hovoří ke každému jinak. Někdo nezačne projekt bez ujištění, že to Pán přesně takto chce, a jiní zase jdou do práce s tím, že se to buď povede, nebo budou časem dělat něco jiného. Setkal jsem se i s přesvědčením, že raději dělat něco než nedělat nic. Znám bratry a sestry, kteří ve svobodě slouží v běžné službě a jsou v ní spokojení a také několik bratrů, kteří v sobě mají touhu po velkých skutcích. Rozmanitost přístupů ke službě, hřivně, daru je rozličná, a díky Bohu za tuto svobodu a lidskou rozmanitost. 
Co je však v naší službě zásadní, je v dnešním verši zapsané Boží požehnání, které můžeme vnímat jako výsledek naší služby. Pokud naše práce nenese ovoce, pak nás nebude bavit a bude časem marná. Pokud služba ovoce nese, pak můžeme vnímat požehnání a následně přijde i radost, touha dále se učit a také přirozená vděčnost, že si Pán použil obyčejného člověka. Nejde o velikost úkolu, jde o spolehnutí na Boží pomoc i v nepatrném úkolu, jde o radost z naší práce a následně také o pravidelné vyhodnocení této práce s Pánem. 
Postupem času jsem dospěl ke zkušenosti, že nejde jen o spolehnutí se ve službě, ale že toto spolehnutí na Pána má být první myšlenkou mého dne. Dnes je pátek na konci týdne, který mohl být pro každého jinak složitý a pro někoho třeba velmi úspěšný. Jsme v období předvánočního shonu a různých besídek a sborových služeb. Právě v tomto čase je důležité odevzdat únavu a naši práci Bohu a doufat v jeho požehnání. Vykroč i do dnešní služby s naším Bohem a očekávej jeho požehnání. 

Aleš Slavíček (Litoměřice)

sobota - 7. prosince Ž 128 - 129

Blahoslavenství těch, kteří chodí po Božích cestách

Poutní píseň. Blaze každému, kdo se bojí Hospodina, kdo chodí po jeho cestách! (Ž 128,1)

Každý den můžeme vnímat očekávání našeho okolí ohledně toho, jak bychom měli vypadat, oblékat se, chovat se. Čím bychom se měli stát. Měli bychom být úspěšní v zaměstnání, mít rodinu, peníze. Vypadat dokonale. Venku na nás křičí reklamy, jak máme být sví, originální, ale zároveň nás současná společnost se svým důrazem na vnější skořápku vede k tomu, abychom nevyčnívali. Směruje nás k průměrnosti a k pokrytectví. Máme zapadnout do obrazu? Nevybočovat?
I u křesťanů často slýchám slova o normálnosti a cítím u nich odstup od lidí, kteří jsou jiní, než bychom si představovali. Často slyším odsouzení, přestože dotyčného neznají a třeba jen nesplňuje jejich představy. Není úspěšný, octne se na okraji společnosti, má nějaké problémy, je něčím odlišný. Často odsuzujeme namísto toho, abychom přijímali a pomáhali. 
„Blaze každému, kdo se bojí Hospodina“ - tedy kdo ctí Hospodina. Učíme se, studujeme, pracujeme, vyděláváme, chodíme na shromáždění, platíme desátky, cítíme požehnání. Ale jsme připraveni opravdu pomáhat potřebným? Dokážeme podat pomocnou ruku i tomu, kdo se nám nelíbí? Chudí, nemocní, lidé zklamaní, zkrachovalí, ti na úplném dně potřebují pomoc. Ale často svůj život marní i lidé, kteří nevybočují z takzvané normálnosti. Navenek se tváří spokojeně, ale pod pozlátkem je utrpení, zoufalost nebo prázdnota. Snadno se chválí a velebí Hospodin, pokud máme dostatek a zázemí. Ale pokud lidem něco z toho chybí nebo nemají nic?
Na nás je, abychom nabídli pomocnou ruku a ukázali správnou cestu. Abychom jim byli světlem a pomocí. Ježíš řekl: „Milosrdenství chci, a ne oběť.“ Hledejme Boží vedení a pomáhejme ukazovat cestu ztraceným a hledajícím. Nejen pro poctivou práci přichází Boží požehnání, ale také skrze milosrdenství a pomoc bližnímu. Pojďme vybočit! Buďme vzorem a svědectvím pro lidi kolem nás a hlavně pro naše děti.

Václav Tojnar (Litoměřice)

neděle - 8. prosince Ž 130 - 131

Kdo vykoupí člověka ze všech nepravostí?

Čekej, Izraeli, na Hospodina! U Hospodina je milosrdenství, hojné je u něho vykoupení, on vykoupí Izraele ze všech jeho nepravostí. (Ž 130,7-8)

Kdo vykoupí člověka ze všech nepravostí? V dnešní době již můžeme jednoznačně říct: Je to Ježíš Kristus. V něm již máme vykoupení - ale co to pro nás znamená? Říkáme, že máme jistotu spasení. Má skutečnost vykoupení ten význam, že jsme se už dočkali, a teď můžeme ve svém životě jednat, jak se nám zachce? 
Naopak! Byli jsme vykoupeni a tak náš život už nepatří nám samým, ale našemu Pánu. Jemu chceme sloužit. Buďme tedy vděčni a naslouchejme Bohu, co nám chce říct. Čekejme na Hospodina! 
Co to znamená „čekat“? Znamená to ptát se, hledat Boží vůli, nepředbíhat sled událostí, které má řídit Bůh. Čekání je ve skutečnosti velmi aktivní postoj. Znamená to zápasit někdy s beznadějí, jindy s vlastní nedočkavostí. Znamená to mít naději tam, kde již naděje není. Proto máme tolik Božích zaslíbení. 
„Toto praví Hospodin, tvůj vykupitel, Svatý Izraele: ‚Já jsem Hospodin, tvůj Bůh. Já tě vyučuji tomu, co je ku prospěchu, uvádím tě na cestu, po níž půjdeš.´” (Iz 48,17) Doufejme v Hospodina a buďme rozhodnuti pro něj třeba i položit život, stejně jako to v Kristu udělal On pro nás.

Tomáš Vachutka (Litoměřice)

pondělí – 9. prosince Ž 132-133

Požehnání bratrské svornosti

Poutní píseň, Davidova. Jaké dobro, jaké blaho tam, kde bratří bydlí svorně! … Jak chermónská rosa, která kane na sijónské hory. Tam udílí Hospodin své požehnání, život navěky. (Ž 133,1 a 3b)

Dnes máme přemýšlet nad známým textem ze Žalmu 133. Žalmista v něm zmiňuje jednu hlubokou teologickou pravdu, která je ověřená staletími a je jakoby závanem čerstvého vzduchu, který buď zakoušíme, nebo po něm toužíme snad každý den. Jak zní tato jednoduchá pravda pro dnešní den? 
„Je prima, když se v církvi nehádáme.“ 
Je skvělé, když můžeme ve své vlastní rodině nebo v té sborové prožívat jednotu a svornost. Je osvěžující jako rosa z hor, když se nemusíme hádat, přít o slovíčka nebo rozebírat otázky, které nás rozdělují. Je prostě požehnáním, když je nám spolu dobře.
Takové blaho není samozřejmostí. Jistě je čas se smát, i čas spolu plakat. Za toto požehnání svornosti můžeme buď prosit, něco pro to udělat nebo za takové obecenství děkovat.

Petr Coufal (Olomouc)

úterý - 10. prosince Ž 134-135

Boží soucitné jednání s jeho lidem

Hospodin svůj lid obhájí, bude mít se svými služebníky soucit. (Ž 135,14)

Celý 135 žalm oslavuje Hospodina jako svrchovaného vládce, který má moc nad lidmi i nad přírodou. Není tam ani stopa po nějakých zásluhách samotných Izraelců, On sám si vybral Jákoba, ne naopak. On pak svůj národ vyvedl z Egypta a přivedl je do země, kterou jim zaslíbil. 14. verš s příslibem do budoucna, ale jako by tam ani nepatřil. Žalmista správně cítil potřebu Boha chválit za jeho dosavadní přízeň, ale zároveň si musel být vědom toho, že „lid tvrdé šíje“ může na své cestě ještě mnohokrát klopýtnout. To, co začalo s odchodem do pouště a čemu nezabránilo přijetí zákona skrze Mojžíše, nekončí ani v době autora žalmu a pokračovalo dlouhá staletí po něm. Přestože Izraelci věděli, co mají a nemají dělat, znova a znova zákon porušovali a vzdalovali se od svého Stvořitele. Dnes už víme, že měl žalmista pravdu; o neustávajícím Božím soucitu mluví také například 2. Pa 36,15, Iz 49,13, Pl 3,22, Da 9,9 nebo i Jonáš, když vysvětluje svoji neochotu jít do Ninive vyhlásit soud nad jeho obyvateli (Jon 4,2).
A pocítili jsme to také my, když jako smírčí cenu za naše viny a selhání obětoval svého syna Ježíše Krista, aby „každý, kdo v Něho věří, měl život věčný.“ (J 3,15)

Lukáš Hamerník (Olomouc)

středa – 11. prosince Ž 136

Vzdejte chválu Bohu za jeho milosrdenství

Chválu vzdejte Hospodinu, protože je dobrý, jeho milosrdenství je věčné. Chválu vzdejte Bohu bohů, jeho milosrdenství je věčné. Chválu vzdejte Pánu pánů, jeho milosrdenství je věčné. 
(Ž 136,1-3)

Tento žalm známe asi v každém našem sboru: „Chválu vzdejte Hospodinu, jeho milosrdenství je věčné.“ Většinou zpíváme jen začátek a konec. Ale verše 10-21 jsem slyšel zhudebněny jen jednou, před asi 20 lety na setkání Školy vedoucích mládeže (myslím, že tenkrát v podání bratra Tomáše Polívky). 
Žalmista zde připomíná nejprve Boží milosrdenství zjevené v přírodě. (1-9) Při pohledu na dokonalost nebes, země, slunce a měsíce skutečně vidíme Boží slávu a lásku k nám. 
Prostřední část (kterou nezpíváme) připomíná Boží milosrdenství při vyvedení Izraele z Egypta. (10-21) Boží milost při konci otroctví a naplnění zaslíbení skrze egyptské rány, faraónovo vojsko smetené do Rákosového moře, pobití těch nekrutějších nepřátel. Hlavním aktérem je opět Bůh a jeho vítězství při obsazování zaslíbené země. 
Závěr už známe (22-26): „Když jsme byli poníženi, …rozpomněl se na nás, …veškerému tvorstvu dává pokrm.“ Refrén „jeho milosrdenství je věčné“ zde zaznívá celkem 26krát. Kolik důvodů ke chvále Boha nebes za jeho věčné milosrdenství najdeme my dnes? 

Petr Coufal (Olomouc)
 
čtvrtek – 12. prosince Ž 137

Pláč nad ztracenou skvělou minulostí

U řek babylonských, tam jsme sedávali s pláčem ve vzpomínkách na Sijón. Své citary jsme v té zemi zavěsili na topoly, když nás ti, kdo nás odvlekli, vybízeli tam ke zpěvu, trýznitelé k radovánkám: „Zazpívejte nám některý ze sijónských zpěvů!“ Jak bychom však mohli zpívat píseň Hospodinovu v té cizí zemi? (Ž 137,1-4)

Tento Žalm mluví o situaci, kdy se Izrael nachází v babylonském zajetí. Víme z historie, že tam dohromady strávili 70 let. A to není krátká doba. Během těchto dlouhých let (jeden lidský život), a netýkalo se to jen jedné generace, si mnohokrát připomněli, jaké to bylo, když Hospodin byl s nimi a mohli zažívat jeho požehnání. Obrovská změna. Z požehnání do zajetí. I geografický obraz, z výšin (Sijon je na kopci) do údolí k řece v Babylonu, podtrhuje tento sestup. A není jim vůbec do zpěvu. Jejich smutnou náladu ještě prohlubují jejich trýznitelé, když je vybízejí ke zpěvu a k radovánkám. 
Zásadní otázka ovšem zní: „Jak se ocitli v zajetí?“ Odpověď je z Bible jasná. Vzbouřili se proti Bohu a ignorovali proroctví o důsledcích svého jednání. Dlouho se zdálo, že jim jejich neposlušnost projde. Ale nakonec důsledkům čelil celý národ.
Jedna z věcí, která z toho vyplývá, je, že každý náš čin má důsledky. Možná se neprojeví hned, ale jednou určitě, ať se nám to líbí, nebo ne. Musíme si tedy uvědomit, že i nevědomá neposlušnost vůči Bohu má své důsledky. Bible nám říká: „Neklamte se, Bohu se nikdo nebude posmívat. Co člověk zaseje, to také sklidí.“ (Ga 6,7) Jsem si toho vědom? 
Druhá skutečnost v příběhu Izraele je Boží milost. Opustil je Hospodin v Babylonu? Zapomněl na ně? Ne. Nikdy se o ně nepřestal zajímat. Znovu jim prokázal svou milost a dal jim možnost se vrátit ze zajetí. Takového máme Boha! Děkujme mu za to.
Hospodine, dej nám citlivé svědomí, abychom si více uvědomovali, že každý náš čin má následek. Dej nám sílu a moudrost, abychom rozsévali věci, které jsou dobré ve Tvých očích. A zároveň Ti děkujeme za tvoji milost a odpuštění, které máme ve Tvém synu Ježíši. Amen. 

Pavel Mečkovský (Olomouc)

pátek – 13. prosince Ž 138

Boží pomoc v soužení

I když jsem v soužení, ty mi zachováš život, vztáhneš ruku proti hněvu mých nepřátel a tvá pravice mě spasí. Hospodin za mě dokončí zápas. Hospodine, tvoje milosrdenství je věčné, neopouštěj dílo vlastních rukou! (Ž 138,7-8)

Když jsem v soužení, ponížení, když volám k Bohu, když zápasím, když se na mě hněvají nepřátelé, když stojím před domýšlivcem… To jsou silné žalmistovy prožitky. A možná i naše zkušenost. Možná si v té či oné situaci říkáme, jak by se hodila Boží pomoc! Možná máme pocit, podobně jako kdysi král David, že Bůh „opouští dílo svých rukou“. 
Když si představím takový stav mysli člověka, vzpomenu si na Krista na kříži. Když volal „Bože můj, Bože můj, proč jsi mě opustil?“ Lidsky se zdálo, že je to naprostý propadák, tragický konec. Bůh Otec zklamal na celé čáře, opustil dokonce svého vlastního Syna. Ale Bůh měl jiný plán, plán záchrany. To je jeho rukopis. Tolikrát v Písmu se zdá, že Bůh je daleko, že se mu vše vymklo z rukou, že vítězí nepřátelé Jeho i nepřátelé Jeho lidu. 
Ale stejně jako Ježíš v Getsemane dostal posilu pro přicházející zápas na kříži, stejně jako David dostal mnohá ujištění o Boží záchraně od nepřátel, stejně vzpomeňme i my na Boží spásu a záchranu. On nás ani dnes nechce nechat na holičkách. Bůh nám touží odpovědět a dodat nám sílu. Zeptáme se, poprosíme i dnešní den? On chce zachránit, dokončit zápas, dodat naší duši sílu. Pokud chceme, přidejme spolu s Davidem i píseň chval. Vždyť Boží sláva je veliká.

Petr Coufal (Olomouc)

sobota – 14. prosince Ž 139

Před Bohem neukryjeme žádné své tajnosti

Pro předního zpěváka. Davidův, žalm. Hospodine, zkoumáš mě a znáš mě. Víš o mně, ať sedím nebo vstanu, zdálky je ti jasné, co chci dělat. Sleduješ mou stezku i místo, kde ležím, všechny moje cesty jsou ti známy. (Ž 139,1-3) 

Je až neuvěřitelné, kolik o nás v roce 2019 vědí majitelé sociálních sítí a poskytovatelé připojení na internetu. Obří skandál s únikem informací z Facebooku minulý rok odhalil, jak snadno lidé dokáží zneužít informace, které jim poskytneme. A kolik jsme schopni (naivně) svěřit těmto médiím. Člověku se až tají dech nad představou, kdo všechno může v budoucnu zneužít data miliard lidí propojených po celém světě díky moderním technologiím. 
Také Bůh sleduje všechny naše stezky, zná všechna místa, kam zajdeme. Dokonce zná touhy našeho srdce a myšlenky v naší hlavě. Zná každý náš den dřív, než nastane (v. 16). Přesto je tu něco zásadně jiného. Navzdory jeho veliké moci je u něj motivem jeho láska, která využívá tyto informace v náš prospěch, protože nás miluje. Žalmista David si je vědom toho, že před Bohem nejde nic skrýt, a jde ještě dál. „Já nechci, nemám co skrývat. Ty mě znáš, dokonale. Proto tě prosím, veď mně.“
Hospodinova moc je neomezená, a tak nás zná dokonce lépe, než my známe sami sebe. Jeho moc ve spojení s jeho nekonečnou láskou je to, co v nás probouzí chuť i tento den zvolat: „Bože, zkoumej mě, ty znáš mé srdce, zkoušej mě, ty znáš můj neklid, hleď, zda jsem nesešel na cestu trápení, a po cestě věčnosti mě veď!“ (v. 23,24) 

Petr Coufal (Olomouc)

neděle – 15. prosince Ž 140-141

Jací jsme?

Jak je potřebná stráž našich úst! (Ž 141,3)

Při čtení tohoto verše z knihy Žalmů jsem si musel položit otázku: „Jací jsme a jak nás berou lidé kolem nás?“, „Proč je potřebná stráž našich úst, vždyť vím, jak mám mluvit jako křesťan“. Věřím, že takto uvažuje spousta křesťanů, ale Pán Bůh ví, proč nám tato slova dává. Naše ústa jsou mocná zbraň, která dokáže až zničit životy druhých kolem nás, zranit jejich city, nebo dokonce odradit od cesty za Pánem Bohem. Často mluvíme tak, že v nás ani lidé nepoznají křesťany, tak se totiž často přizpůsobíme okolí. Tady si vzpomenu na lidové přísloví „mlčeti zlato, mluviti stříbro“. Ano, někdo i málem řekne moc. 
Pán Bůh nás nabádá, ať naše ústa mluví tak, abychom vydávali svědectví o nás, jací jsme, a tím i o Bohu, máme přece být jeho obrazem. Cožpak někdo pozná, že jsem člověk, který přijal Pána Boha do svého života, když budu mluvit sprostě, urážlivě a budu pomlouvat? Ne, myslím si, že každý z nás by se měl učit, abychom si rozmysleli, než něco řekneme, protože jednou vyřčené slovo již nevrátíme. Nechme se v pokoře vést a učme se tomu, nechme se přetvářet a pracujme na tom, aby Pán Bůh byl tím, kdo bude ovládat naše ústa. Nenechme se strhnout naším okolím, které nepoznalo milost spasení a naplnění Duchem svatým, protože jinak nepoznají, že jsme jiní – jsme Boží děti. 

Tomáš Bräuer (Olomouc)

pondělí – 16. prosince Ž 142-143

Lék na skleslost

Volám k Hospodinu, úpím, volám k Hospodinu, prosím, před ním vylévám své lkání, o svém soužení mu vypovídám. Jsem na duchu skleslý, ale ty znáš moji stezku! 
(Ž 142,2-4a)

David byl v jeskyni – fyzicky, protože se skrýval před Saulem a jeho armádou. Byl v jeskyni také emocionálně a duchovně. Byl v temnotě, byl zoufalý a bez naděje. Byl obklopen nepřáteli a neviděl z toho cestu ven. Ve své bídné situaci volal k Pánu o milost. Vyhledejte si dnešní oddíly a podívejte se, jaké specifické požadavky David měl! Udělejte si seznam jeho proseb: 142,5; 7-8 a 143,1-2; 7-12.
David se modlil a očekával, že Pán na jeho modlitbu odpoví a přijde mu na pomoc (142,8). Davidova modlitba a jeho přístup k Pánu je nám dobrým vzorem k modlitbám v těžkých situacích.
1. Je před Pánem čestný a přiznává svou situaci a své pocity.
2. Volá Boží jméno (142,8; 143,11).
3. Připomíná Pánu jejich vztah („tvůj služebník“ – 143,2; 11-12).
4. Uvědomuje si Boží charakter („věrnost a spravedlnost“ 143,1).
5. Potvrzuje svou důvěru v Pána (142,4a; 143,8).
6. Připomíná si Boží skutky ve svém životě (142,4a; 6; 143,5).
David důvěřoval Pánu v situaci, ve které byl, a vložil svou naději v Boží nekončící lásku. Tak jak to můžeme udělat i my. Máme nebeského Otce, který nás vidí a slyší, ví o nás, pečuje o nás, vede nás a miluje nás.
Připomíná nám svou lásku (1Pt 5,7). Zaslibuje nám odpočinek (M 11,28). Ujišťuje nás, že bude při nás stát a ponese nás v dobách zkoušek (1K 10,13).
Můžeme se modlit s důvěrou a očekáváním spolu s Davidem:
„Hospodine, slyš mou modlitbu, přej sluchu mým prosbám,
odpověz mi pro svou pravdu, pro svou spravedlnost.“(Ž 143,1)

Gareth Morris (Praha 3 – Mezinárodní sbor)

úterý – 17. prosince Ž 144

Pro Pána Boha je člověk nesmírně důležitý

Hospodine, co je člověk, že ho bereš na vědomí, co syn člověka, že na něj myslíš? 
(Ž 144,3)

David byl muž „podle Božího srdce“ (1S 13,14; Sk 13,22). Potvrdil to ve své pevné oddanosti Pánu a stálé komunikaci s Ním. Jeho žalmy jsou plné chvály za Boží péči a ochranu. „Moje milosrdenství a moje pevná tvrz, můj nedobytný hrad, můj vysvoboditel, můj štít...“ (v. 2)
David ví, že Pán Bůh navzdory prchavosti a křehkosti lidského života pečuje o něj, o jeho lid a o tento svět a odpoví na modlitbu, kterou se David modlí s důvěrou a očekáváním (v. 3-7). Zpívá v radostném očekávání, že mu Pán dá vítězství a vysvobození (v. 8-11). Očekává lepší budoucnost pro sebe a Boží lid (v. 12-15).
Ježíš nás povzbuzuje, abychom se modlili s očekáváním:
- protože máme Otce v nebesích, který nás miluje a pečuje o nás (M 7,7-11),
- protože máme Otce v nebesích, který odměňuje naši vytrvalost v modlitbě (L 18,1-8),
- protože máme Otce v nebesích, který je oslaven ovocem našich životů a modliteb (J 15,7-8).
Můžeme vzdávat chválu Pánu a vyjádřit Mu naši důvěru spolu s Davidem:
„Požehnán buď Hospodin, má skála … můj nedobytný hrad, můj vysvoboditel,
můj štít, k němuž se utíkám…
Blaze lidu, jemuž se tak daří.
Blaze lidu, jehož Bohem je Hospodin!“

Gareth Morris (Praha 3 – Mezinárodní sbor)

středa – 18. prosince Ž 145

Bůh slyší opravdové volání k Němu

Hospodin je spravedlivý ve všech svých cestách, milosrdný ve všech svých skutcích. Hospodin je blízko všem, kteří volají k němu, všem, kdo ho volají opravdově. (Ž 145,17-18)

V tomto žalmu chvály David vyznává a oceňuje svého Boha a Krále. Chválí Pána za Jeho mocné činy a Jeho laskavost, která se projevuje v Jeho královské velikosti, slávě a dobrotě.
- Král je spravedlivý. 
- Král je milosrdný a soucitný.
- Král je důvěryhodný a věrný.
- Král zaopatřuje a dává všem.
- Král slyší a vidí svůj lid.
Toto je obraz, který David namaloval ze své zkušenosti s Pánem, ve všech svých radostech a trápeních, ve svých životních úspěších i prohrách. Je to dobrý obraz pro naše ztišení, protože je založen na pravdě, na tom, kým je náš Bůh. Naše životní zkušenosti někdy mohou obraz Boha zkreslit a odradit nás od cesty víry. Můžeme začít zpochybňovat Jeho lásku, Jeho spravedlnost, Jeho dobrotu. Právě v těchto časech si potřebujeme připomínat charakter našeho Boha a chválit Ho za to, že máme Pána a Spasitele Ježíše, který je „odlesk Boží slávy a výraz Boží podstaty.“ (Žd 1,3) On je tím, kdo nás může bezpečně ujistit: „Já a Otec jsme jedno.“ a „Kdo vidí mne, vidí Otce.“ (J 10,30; 14,9)
Můžeme chválit Pána s Davidem:
„Chci tě vyvyšovat, Bože můj a Králi,
tvému jménu dobrořečit navěky a navždy.
Hospodin je milostivý, plný slitování, shovívavý a nesmírně milosrdný.“

Gareth Morris (Praha 3 – Mezinárodní sbor)

čtvrtek – 19. prosince Ž 146

Doufáš v člověka, nebo v Boha?

Nedoufejte v knížata, v člověka, u něhož záchrany není. Jeho duch odchází, on se vrací do své země, tím dnem berou za své jeho plány. Blaze tomu, kdo má ku pomoci Boha Jákobova, kdo s nadějí vzhlíží k Hospodinu, svému Bohu. (Ž 146,3-5)

Jak reagujeme na životní těžkosti? Jak reagujeme na výzvy a zkoušky v našich osobních životech? Jak reagujeme na zprávy o velkých problémech ve světě? Davidova reakce není pohledem dovnitř do sebe ani ven na ostatní, ale pohledem vzhůru k Pánu. Uvědomuje si, že omezené a pomíjivé lidské bytosti nemají sílu ani schopnosti, aby daly naději nebo pokoj či radost. Pouze Pán Bůh nám nabízí pravou naději a pokoj a radost.
David nám připomíná, že my jako Boží lid můžeme hledět k Bohu Jákobovu – osobnímu Bohu, který mění jednotlivce i situace.
Můžeme hledět k věrnému Stvořiteli vesmíru.
Můžeme hledět k Pánu, který přináší právo, vysvobození, svobodu a povzbuzení.
Můžeme hledět k Pánu, který hledí na všechny zranitelné a přehlížené.
Můžeme hledět k věčnému Bohu a svrchovanému Pánu.
Pisatel dopisu Židům nás vyzývá, abychom se během křesťanského běhu zahleděli na Ježíše (12,1-3): 
„Proto i my, obklopeni takovým zástupem svědků, odhoďme všecku přítěž i hřích, který se nás tak snadno přichytí, a vytrvejme v běhu, jak je nám uloženo, s pohledem upřeným na Ježíše, který vede naši víru od počátku až do cíle. Místo radosti, která se mu nabízela, podstoupil kříž, nedbaje na potupu; proto usedl po pravici Božího trůnu. Myslete na to, co všecko on musel snést od hříšníků, abyste neochabovali a neklesali na duchu.“ 
Když hledíme na Ježíše a když o Něm rozjímáme, můžeme se modlit a radovat se spolu s Davidem:
„Chval, duše má, Hospodina!
Hospodina budu chválit po celý svůj život,
svému Bohu zpívat žalmy, co živ budu.“ (Ž 146,1)

Gareth Morris (Praha 3 – Mezinárodní sbor)

pátek – 20. prosince Ž 147

Chvalte Pána, který k sobě shromažďuje pokorné a vyděděnce 

Hospodin se ujímá pokorných, svévolníky snižuje až k zemi. (Ž 147,6)

Tento žalm je žalmem chvály Bohu za znovuvybudování Jeruzaléma po návratu z exilu, žalmem chvály Bohu, který nese celé stvoření, včetně svého vyvoleného národa, který na něm závisí. Žalm začíná připomenutím, že vzdávat chválu Bohu je dobré, příjemné a správné pro každého věřícího! Vzdávání chvály Bohu je radostná odpověď Bohu, který věrně plní svá zaslíbení. On k sobě shromažďuje ty, kteří činí pokání a obracejí se k němu (jak zaslíbil v 3M 30,4). Vzdáváme chválu našemu Bohu, Bohu všeho stvoření – hvězdy jsou jeho, on je všechny zná jménem! Vzdáváme chválu našemu Bohu, který pozdvihuje pokorné – Bůh pečuje o ty, kteří jsou zraněni. Je tomu tak, a proto zpíváme našemu Bohu s díkuvzdáním. On nám dává vše, co potřebujeme, dává nám sílu a raduje se z těch, kteří vzkládají svou naději v jeho neochvějnou lásku.
Křesťané, chvalte Boha v radostných písních s díkuvzdáním za to, kým je a za vše co koná. On nás shromáždil k sobě, nás, kteří jsme byli vyvrhelové. Haleluja! Chválu Pánu Bohu!

Modlitba: Nebeský Otče, vzdávám ti chválu, protože jsi velký a jsi hoden chvály. Jsi věrný, pozvedáš pokorné a uzdravuješ ty, kteří mají zlomené srdce. Děkuji ti, že sis mě přitáhl k sobě. Pomoz mi chválit tě každý den s díkuvzdáním, protože je to dobré, příjemné a správné.

Clayton Ryan (Praha 3 – Mezinárodní sbor)

sobota – 21. prosince Ž 148

Celé stvoření je voláno k chvále Bohu

Králové země a všechny národy, vladaři a všichni soudci země, jinoši i panny, starci i mladí. Ať chválí Hospodinovo jméno, pouze jeho jméno je vyvýšené, jeho velebnost je nad zemí i nebem. (Ž 148,11-13)

Tento žalm je opětovné volání k chvále Pána Boha. Dvanáctkrát je celé Boží stvoření vyzýváno, aby se spojilo v chvále Bohu. Nebesa ho chválí v prvním až šestém verši. Součástí nebes jsou výšiny, slunce, měsíc, hvězdy; všechno společně chválí Boha. Všichni andělé a zástupy chválí Boha! A všechno stvoření na zemi (v. 7 -12) je voláno k chvále Boha, ať už je to příroda, mořští netvoři, zvířata, králové a vladaři, mladí a staří, muži a ženy a děti; všichni chválí jméno našeho Pána, protože jeho jméno jako jediné má být vyvyšováno. Bůh dal svému lidu Krále – nejprve skrze Davidovskou rodinu, ale konečně a věčně skrze Ježíše. Skrze Ježíše jsme také my blízko Bohu. Chvála Pánu Bohu!
Křesťané, připojte se ke zbytku stvoření, ze země k nebi, v chvále našemu Bohu. Bůh vás přivedl k sobě blíž skrze svého Krále, roh spasení, Ježíše. Chvála Pánu Bohu!
Modlitba: Nebeský Otče, vzdávám Ti chválu za to, že Tvým slovem byly stvořeny všechny věci, všechno v nebesích i všechno na zemi. Celé stvoření vzdává chválu Tvému jménu, protože Tvé jméno jediné je hodné uctívání. Vzdávám Ti chválu za to, že skrze tvého syna Ježíše mohu být Tobě blíž a jedním z Tvého lidu.

Clayton Ryan (Praha 3 – Mezinárodní sbor)

neděle – 22. prosince Ž 149-150

Každý, kdekoliv, je volán k chvále Pánu

Chvalte ho zvukem polnice, chvalte ho harfou a citerou, chvalte ho bubnem a tancem, chvalte ho strunami a flétnou, chvalte ho zvučnými cimbály, chvalte ho cimbály dunivými! Všechno, co má dech, ať chválí Hospodina! Haleluja. (Ž 150,3-6)

V žalmu 137 izraelský lid sedával u řek babylonských s pláčem. Jak by mohli zpívat, když jsou v exilu v cizí zemi? Ale v žalmu 149 vidíme, že Bůh obnovil svůj lid v Jeruzalémě, je to nový začátek a výzva pro novou píseň. Boží lid je šťastný a raduje se ve svém Bohu, který dává spasení pokornému. Ať už jsme ve sboru, na ulici, doma nebo dokonce v posteli, radujme se a chvalme našeho Boha, který nás ve své milosti spasil.
Bohužel tento žalm je často špatně interpretován jako ospravedlnění pro „svatou válku“ proti nevěřícím. Verše 6-9 musí být čteny v kontextu celé Bible. Pomsta patří Bohu, jedině Bohu. Tyto verše hledí do budoucnosti, kdy Bůh obnoví všechny věci a bude soudit nevěřící, ale v současném věku je „zbraní“ věřících proti lžím nevěřících meč Ducha, Boží slovo. 
Žalm 150 uzavírá knihu Žalmů výzvou pro všechny, ať jsou kdekoliv, aby chválili Pána! Je to velké finále, radostná oslava chvály našemu velkému a mocnému Bohu! Apoštol Jan toto viděl ve Zjevení 5,13, když slyšel všechny bytosti na nebi a na zemi zpívat: „Tomu, jenž sedí na trůnu, i Beránkovi dobrořečení, čest, sláva i moc na věky věků!“ Žalmy končí správně zvoláním: „Haleluja“. Chvála Pánu Bohu!
Modlitba: Nebeský Otče, vzdávám ti chválu, Bože spasení. Pomoz mi radovat se v Tobě a v Tobě jediném, můj velký Bože. Pomoz mi vždy zpívat píseň chvály, tak aby každý můj dech byl oslavou Tvého mocného jména.

Clayton Ryan (Praha 3 – Mezinárodní sbor)

pondělí – 23. prosince L 1,67-80

Chvála Bohu za úžasného Spasitele

Požehnaný Pán, Bůh Izraele, protože navštívil a vykoupil svůj lid a vzbudil nám roh záchrany v domě Davida, svého služebníka. (L 1,68-69; ČSP)

Tyto dva přečtené verše jsou začátkem proroctví otce Jana Křtitele, Zacharijáše, který naplněn Duchem svatým chválí Boha, že přišel dlouho očekávaný Spasitel. Po tisíci letech Bůh naplnil zaslíbení dané Davidovi, že z jeho domu povstane král, jehož kralování bude navěky. Hospodin po čtyřech stech letech mlčení znovu navštívil svůj lid, aby ho vykoupil a prokázal mu své obrovské milosrdenství. 
Tou záchranou nebylo očekávané vysvobození z nadvlády Římské říše, ale ta spása spočívala v odpuštění hříchů. Nekonečně spravedlivý Bůh se rozhodl, že trest, který jsme měli nést my na věčnosti v pekle, vezme sám na sebe. Svatý a všemohoucí Bůh se stal člověkem, trpěl hladem, žízní, únavou. Snášel odmítnutí, urážky a posměch. On, Stvořitel světa, Král králů a Pán pánů, Alfa i Omega. Musíme si uvědomit, že On pro nás nemusel ani hnout prstem. V tu chvíli, kdy Adam s Evou zhřešili, je mohl Bůh zabít jako Ananiáše a Safiru, odsoudit je do věčného zatracení, a přitom by Bůh byl stále byl láska a byl by dokonale spravedlivý. Ale pro svou neuvěřitelnou lásku k nám se rozhodl toto všechno vytrpět a ukázat všem své milosrdenství, trpělivost a slitování. Jak bychom neměli spolu se Zachariášem pozvednout svůj hlas a chválit Hospodina za to, jaký je, co vše pro nás udělal a s jakou trpělivostí snáší naše přestoupení, aby ještě mnohé k sobě přivedl a zachránil.
Přemýšlejme o tom, jaký Bůh je, chvalme Ho, děkujme mu za Jeho spásu a prosme ho, aby nám dal sílu a touhu žít podle Jeho slova.

Milan Němeček ml. (Lovosice)

úterý - 24. prosince L 2,1-20

Sláva na výsostech Bohu; a na zemi pokoj mezi lidmi Božího zalíbení

A náhle se s andělem objevilo množství nebeského vojska chválícího Boha a říkajícího: „Sláva na výsostech Bohu a na zemi pokoj mezi lidmi Božího zalíbení.“ 
(L 2,13-14; ČSP)

Text dnešního čtení nám představuje nádhernou situaci, kdy anděl Páně oznamuje narození zaslíbeného Mesiáše skupině pastýřů. Bůh se rozhodl tuto radostnou dobrou zprávu zjevit předně ne náboženským vůdcům, kněžím, velekněžím, učitelům Zákona či někomu, kdo je blízko chrámu, kde bychom to možná očekávali, ale přesně na opačné straně společnosti se tuto zvěst dozvídají prostí, obyčejní lidé, jimiž ostatní povětšinou pohrdali. 
Poté, co jim anděl sdělil, že se jim narodil Kristus Pán, a oznámil jim i místo, kde jej naleznou, se celá tato událost ještě umocňuje. Tato hrstka „maličkých“ se najednou stává svědky něčeho velikého. Něčeho, co dlouhá staletí mnozí očekávali. V tento čas se Bůh stal člověkem, jedním z nás. A tuto událost doprovázela patrně ta nejúchvatnější podívaná, kterou kdy člověk (po pádu) mohl zahlédnout. Nejen že se naskytla možnost spatřit Boha v lidském těle, ale té noci byla k spatření i Boží sláva a moc, kterou představoval nebeský zástup zpívajících andělů. Všimli jste si někdy, že toto množství andělů, které pastýři viděli, nebyl jen tak obyčejný zástup? V Písmu čteme, že to bylo nebeské vojsko, které zpívalo. Podobný obraz vidíme i ve Zj 5,11, kde se píše, že to množství andělských zástupů je tak veliké, že si jej lidská mysl vůbec nedokáže představit. Jak úžasný okamžik to musel být. Nebeské vojsko, které zpívá o míru a o pokoji. Na jedné straně nově narozené malé (zdánlivě bezbranné) dítě, ležící na slámě, a na druhé straně má toto malé dítě obrovskou, nespočetnou armádu nebeských andělů. Takováto moc za Ním stojí. A jak nádherný ten zpěv musel být!
Tito andělé volali „Sláva na výsostech Bohu (neboli sláva Bohu na nebi); a na zemi pokoj mezi lidmi Božího zalíbení“. Některé překlady tento text překládají jako „lidem dobré vůle,“ ale řecký text používá význam „zalíbení“. A toto slovo „zalíbení“ nalézáme i v 10,21 nebo jako sloveso v 3,22 či 12,32 a vždycky se vztahuje na Boží potěšení. A tak významově andělé provolávají „pokoj lidem, na kterých spočívá Boží zalíbení“. Bůh neodměňuje svým pokojem lidi s dobrou vůlí, ale dává ho milostivě adresátům své dobré vůle. Apoštol Pavel, ve své době ještě Saul, určitě žádnou dobrou vůli neměl, přesto se nad ním Bůh smiloval a zachránil ho. Bible říká, že „není, kdo by činil dobro, není ani jeden“ (Ř 3,12). Ani pastýři a ani my si nemůžeme nárokovat, že by naše vůle byla dobrá. Není ani jednoho. Všichni jsme zhřešili a jsme daleko od Boží slávy. Nikdo z nás si Boží pokoj nezaslouží. Ale z Boží milosti v Pánu Ježíši Kristu jej můžeme dosáhnout. Je to pouze Bůh a Jeho milost, která se k nám sklání a dává nám poznat Jeho slávu. Je to pouze Jeho milost, která nám otevírá naše oči a srdce a přivádí nás do Jeho přítomnosti. Žádné naše zásluhy, žádná chvála nám. Jedině Bohu patří sláva. A proto pojďme i dnes (podobně jako pastýři oné noci) za Kristem, pokloňme se Mu a vyjádřeme svoji vděčnost. Volejme společně s andělským zástupem „Sláva na výsostech Bohu; a na zemi pokoj mezi lidmi Božího zalíbení“.

Václav Chumchal (Lovosice)

středa – 25. prosince L 2,21-40

Spasení pro všechny národy

Neboť mé oči spatřily tvou záchranu, kterou jsi připravil před tváří všech lidí, světlo ke zjevení národům a slávu tvého lidu Izraele. (L 2,30-32; ČSP)

Příchodem Pána Ježíše Krista na tuto zem se otevřela záchrana – spása pro všechny lidi a národy tohoto světa. On přišel jako Světlo světa, Zachránce a Vysvoboditel z hříchu a vin a z Božího spravedlivého soudu. 
Pán Ježíš Kristus přišel, aby hledal a spasil to, co zahynulo, jak čteme v Lukášově evangeliu 19,10: „Neboť Syn člověka přišel vyhledat a zachránit, co je ztraceno.“ A ve Skutcích 4,12: „A v nikom jiném není záchrana; neboť není pod nebem jiného jména daného lidem, v němž bychom měli být zachráněni.“ 
Být spasen – zachráněn - znamená vejít do Božího království a mít život věčný s Pánem Ježíšem Kristem v nebi, přejít ze smrti do života. „Kdo má Syna, má život; kdo nemá Syna Božího, ten život nemá.“ (1J 5,12)
Jsem vděčný Bohu Otci za to, že seslal svého syna Pána Ježíše Krista na tuto zem, a to nejen pro svůj vyvolený národ, ale pro všechny národy tohoto světa, abychom my mohli skrze jeho pozemský život, smrt a zmrtvýchvstání mít z nezasloužené milosti přístup k našemu nebeskému Otci.
Přál bych nám všem, abychom na spasení vydobyté Pánem Ježíšem Kristem pamatovali a i během dnešního dne.

Milan Němeček st. (Lovosice)

čtvrtek – 26. prosince J 1,14-18

V Ježíši Kristu je plnost Boží milosti

Z jeho plnosti jsme my všichni vzali, milost za milostí. (J 1,16; ČSP)

Bůh poslal Jana Křtitele jako předchůdce Pána Ježíše, jako svědka, aby lidem vydal svědectví o tom, kdo má přijít. Aby lidi připravil na něco velikého, jasného. Aby jim svědčil o tom, že po něm přijde někdo větší. Jan ukazoval lidem na Ježíše, mluvil o Ježíši jako o Světle, protože to Světlo je sám Bůh, stvořitel. „Všechno bylo stvořeno skrze Něho a pro Něho.“ (Ko 1,16b) Proto jen On může být to pravé, jediné, plné Světlo, které rozsvítí a přemůže i tu nejčernější tmu, ten nejtemnější hřích. 
Bůh se rozhodl přijít na zem v lidském těle, jako Ježíš Kristus. Bůh přišel na tuto zem a žil zde jako člověk. 
„Spatřili jsme jeho slávu, slávu, jakou má od Otce jediný Syn, plný milosti a pravdy.“ (J 1,14) Tato Boží sláva vyjadřuje Boží mimořádnost, dokonalost, plnost.
Plnost vyjadřuje maximální míru, 100 %. Nemůže to být méně, to už by nebyla plnost, ale jakási nedokonalost. A plnost také není, nemůže být nic víc než plnost. Neexistuje větší hodnota, plnost již nelze nijak navýšit či vylepšit. A nic nemá pro člověka větší význam než plnost Boží milosti. Boží milost je nezasloužený dar člověku. Boží milost je maximální. Jeho plnost milosti je tak obrovská, že z ní mohou čerpat všichni křesťané na světě a v každé době. Všichni, kdo uvěřili v Pána Ježíše, získali přístup k duchovní síle z Jeho plnosti. Bůh projevuje vůči lidstvu, a především vůči věřícím, hojnost milosti. Nejen milost, ale milost za milostí. Slova plnost a milost za milostí vyjadřují tu nejvyšší možnou hodnotu. Matematicky je to jasné, ale vyjádřit slovy plnost Boží milosti nelze. 
„Skrze něho jsme vírou získali přístup k této milosti, v níž stojíme a chlubíme se nadějí Boží slávy.“ (Ř 5,2)
Bratře, sestro. Pokud jsi již z Boží milosti spatřil Jeho světlo a čerpáš Jeho milost za milostí, jak s nimi nakládáš? Chlubíš se nadějí Boží slávy?

Pavel Donát (Lovosice) 

pátek – 27. prosince Iz 51,1-8

Věčná spása v Kristu

Zachovávejte a plňte je, jak vám přikázal Hospodin, váš Bůh. Neodvracejte se napravo ani nalevo. Choďte jenom po té cestě, kterou vám přikázal Hospodin, váš Bůh, abyste zůstali naživu, bylo vám dobře a dožili jste se mnoha dní v zemi, kterou obsadíte. (Dt 5,32-33; ČSP)

Bůh mluví k Mojžíšovi a dává mu všechny příkazy, ustanovení a nařízení k tomu, aby se lid od nich neodvracel ani napravo, ani nalevo. Tuto myšlenku pak rozvíjí Pán Ježíš v Matoušově evangeliu 5, 17-20. V této části kázání na hoře se Ježíš posouvá k vysvětlení některých starozákonních přikázání. Začíná tím, že odkazuje na celý Starý zákon ve verši 17. Označení Zákon a Proroci, na jiných místech jen Zákon, popř. také Zákon, Proroci a Žalmy je odkazem na celý SZ. V hebrejském pořadí Bible je SZ složen právě z těchto tří částí. Kristus tedy na adresu celého SZ říká jasná slova. Nepřišel ho zrušit, ale naplnit. A vskutku, Kristus je naplněním Starého zákona a také je to On, který ho jako jediný byl schopen dodržet naprosto a dokonale. Abychom si byli jisti, že tato Kristova slova (jako všechna Kristova slova) nejsou dočasná, je nám uveden verš 18. Dokud totiž bude existovat nebe a tato země, dokud bude existovat toto stvoření, potud bude existovat a platit každá nejmenší čárka a každé nejmenší písmenko ze SZ. Jak je z textu zřejmé, jedná se jak o události, tak také o přikázání a nařízení, která jsou stále platná až do chvíle, kdy tento svět skončí. Proto je tu varování. Kdo by zrušil něco, co říká Starý zákon, jako neplatné, a to v jakékoliv době, a tak učil lid, bude nazván tím nejmenším v království nebes. A naopak, kdo by je učil, bude shledán velkým. A nakonec je tu verš 20. Je nám zde ukázán protiklad k tomu, o čem mluvil verš 19. Farizeové a zákoníci nechtěli zrušit žádné přikázání, právě naopak, k přikázání si ještě přidávali. Mysleli si totiž, že jsou spaseni, protože bezchybně dodržují Boží zákon. Mysleli si, že jsou spaseni svými morálními skutky. Ježíš však ukazuje, že spravedlnost, která je potřeba ke vstupu do Božího království, je mnohem větší. Jedná se totiž o dokonalost, která je Božím standardem spravedlnosti. To je důvod k tomu, proč Kristus přišel. Tímto příchodem však nebyl Zákon zrušen, ale Ježíš ho naplnil dokonale na svém životě. Zákon však zůstává, protože jeho cílem bylo a je ukázat na hříšnost člověka (Ř 3,20). A podle něj bude souzen každý člověk, který neuvěřil v Krista. 

Ester Boháčková (Lovosice)

sobota – 28. prosince Iz 51,9-16

Věčná radost spasených

Hospodinovi vykoupení se navrátí, přijdou s výskáním na Sijón a věčná radost bude na jejich hlavách. Dojdou veselí a radosti, žal a vzdychání utečou. (Iz 51,11; ČSP) 

Někdy se nám stejně jako Izraelcům v zajetí může zdát, že procházíme příliš těžkými zkouškami. Náš život je naplněn mnoha trápeními, bolestí, zklamáním a obáváme se toho, co bude dál, co všechno se ještě může stát a kdo nám může ublížit. Voláme k Bohu, aby nám dal východisko z těžkých situací. Věříme, že je toho schopen? Hospodin je Stvořitel tohoto světa. Vše, co kolem sebe vidíme, utvořil On, dává život a udržuje ho. Mění naše kamenná srdce v masitá, dal nám záchranu skrze zástupnou oběť Pána Ježíše Krista. A přesto někdy pochybujeme, že má moc dát nám sílu ve zkouškách. Stejně jako izraelský národ, kterému také muselo být stále dokola opakováno, že Hospodin je ten, který si je vyvolil, vysvobodil z otroctví v Egyptě a převedl přes poušť do zaslíbené země. Bůh chce, abychom spoléhali na Něj a Jeho zaslíbení. V Izajáši 35, 4 Izrael (i nás) vybízí: „Řekněte těm, kdo mají ustrašené srdce: Buďte silní, nebojte se; hle váš Bůh! Přijde s pomstou, s Boží odplatou. On sám přijde a zachrání vás.“ Následování Krista není jednoduché, ale my se můžeme spolehnout na Boží zaslíbení, že nám dá ze zkoušky i východisko (1K 10,13). Bojíme se, co nám může udělat člověk, ale Bůh je ten, který má moc nad tím, kde a jak strávíme věčnost. A z Izajáše 51,11 víme, že to bude ve věčné radosti, ve veselí ze spasení a hlavně z toho, že budeme v přítomnosti našeho Boha. „Hospodinovi vykoupení přijdou s výskáním na Sijón.“ Výskání představuje naprostou a bezprostřední radost z toho, co se děje. „A věčná radost bude na jejich hlavách.“ Dokážete si představit na věky se radovat? Jak úžasné zaslíbení. 
V jedné písni se zpívá: „Vím, že jsi toho schopen a vím, že to můžeš udělat, provést mě ohněm svou mocnou rukou, ale i kdybys to neudělal, i tak jsi mojí nadějí.“ Ano, víme, že v našich životech nastanou těžká období, ale naší nadějí je sám Pán Ježíš Kristus a náš zrak upíráme k tomu, že strávíme věčnost v nekonečné radosti z Něho samého.

Olinka Klepáčková (Lovosice)

neděle – 29. prosince Iz 40,25-31

Základ naší duchovní síly

Unavenému dává sílu a bezmocného zahrnuje zdatností. Chlapci ochabnou a unaví se a mládenci vyčerpáním padají, ale ti, kdo očekávají na Hospodina, nabývají nové síly, vznášejí se na křídlech jako orli; běží, a neunaví se, chodí, a neochabnou. (Iz 40,29-31; ČSP)

Začátek dnešního textu vystihuje úžasnou moc našeho Boha a otázky, které autor klade, mají jednoznačnou odpověď. Hospodina nelze k nikomu připodobnit. On je jedinečný stvořitel a udržovatel všeho. Když pohledíme na jeho stvoření, je nám to jasné. Když přemýšlíme o jeho díle, nemáme výmluvu (Ř 1,20).
Jak tedy může Izrael říkat, že Bůh nevidí jeho cesty? Že nezná jeho skutky a jeho motivy? Díky tomu, jaký je Bůh, díky jeho vlastnostem, díky jeho charakteru si vždy můžeme být jisti tím, že o nás ví a že mu na nás záleží. 
On se nemůže unavit, ani ochabnout. Naopak ve své svrchované vůli naplní vše, co si předsevzal. Proto také zaslíbení, že ti, kdo na něj očekávají, nabývají nové síly, je tak povzbudivé.
Co to ale znamená očekávat na Hospodina?
Význam tohoto slova nalezneme v jiných částech Písma. Doslova to znamená: čekat, spolehnout se, vyčkávat. Stejný význam vidíme v žalmu 42,6.
Izajáš ale ukazuje i na protiklad. Chlapci se unaví, mládenci vyčerpáním padají. Důvodem je to, že neočekávají na Boha, ale snaží se věci dělat ze své síly. Možná je to i tvůj případ. Jsi unaven, už nevíš, jak dál. Pak mám na tebe, bratře, sestro, otázku: Neděláš svoji duchovní práci pro Boha bez Boha? Nejsou tvé „akce“ založeny na tvé snaze a práci, místo aby byly založeny na modlitbách a očekávání? Co se s tebou stane, když nikdo nezareaguje na tvoji evangelizační snahu? Co se stane, když se nikdo nepřihlásí na tábor? Nikdo nereaguje na tvá pozvání?
Kdo má kontrolu nad tvou prací a tvým životem? Jsi to ty? Co je tvým motivem k věcem, které děláš? Je tvou motivací oslavit Boha v každé oblasti života? A jsi ochotný na to čekat?
Základem našeho očekávání je důvěra, spolehnutí a touha po Bohu (tak jako laň dychtí po pramenité vodě). Chceš-li mít novou duchovní sílu, přestaň se spoléhat sám na sebe. Očekávej na Hospodina a on bude jednat. Ať vám všem Bůh dá nové, neutuchající síly, které pramení z očekávání na něj a vztahu s ním.

Roman Klusák (Lovosice)

pondělí – 30. prosince Žd 10,15-25

Pevná naděje ve věrnosti Boží

Neochvějně držme své vyznání naděje, neboť ten, který dal slib, je věrný. (Žd 10,23; ČSP)

Ke komu nebo k čemu se upínáme na tomto světě? Kde skládáme svoji naději? Je to naše zaměstnání, škola, naše koníčky, manžel či manželka, děti nebo dobrá životní pojistka, naše zdraví? Nebo snad od všeho trochu? Možná také záleží na tom, v jaké životní situaci či etapě se zrovna nacházíme. Jistě nechci tvrdit, že zmíněné věci jsou samy o sobě špatné. Měly by být ale těmi nejdůležitějšími? A měli bychom se vůbec k někomu či něčemu na tomto světě upínat? Jsem si jist, že ano. Ježíš Kristus, jehož příchod jsme si v posledních několika dnech opět připomněli, je naší jedinou pevnou nadějí. K Němu se upínáme, neboť On je „ta Cesta, Pravda i Život.“ (J 14,6) 
Ježíš Kristus přišel na tento svět naplnit Otcovu vůli – smířit nás lidi s Bohem Otcem. Kristus zaplatil jedinou obětí za naše hříchy, když obětoval sám sebe. Bůh nám neustále dokazuje svoji věrnost tím, že plní svá zaslíbení. 
V dnešním světě je věrnost takřka neznámé slovo. Spíše si tento svět oblíbil nevěru, která je jedním z nejvýraznějších hříchů této doby. O to více je potěšující slyšet slovo: „Poznej tedy, že Hospodin, tvůj Bůh, je Bůh, Bůh věrný.“ (Dt 7,9) Svoji věrnost nám dokazuje plněním svých slibů. Věrný byl, když nám nezamlčel pravdu a označil stav, který přivodil hřích. Věrně zachovává svůj lid, kázní jej a také vychovává. Pokud Mu budeme celým srdcem důvěřovat, nikdy nebudeme zklamáni. Kristus opět přijde, jak slíbil, a Jeho lid bude navěky s Ním. Chvála Jemu!

Petr Klepáček ml. (Lovosice)

úterý - 31. prosince Ž 52,1-11

Věčné Boží milosrdenství 

Doufám v Boží milosrdenství navěky a navždy. Navěky ti budu vzdávat chválu, neboť jsi to způsobil ty. Naději jsem složil ve tvé jméno, je tak dobré ke tvým věrným. (Ž 52,10b-11) 

Jsme na konci roku 2019. Přemýšlíme, jaký byl. Jací jsme byli my? Pravdiví? Plní lásky? Milosrdní? Působili jsme pokoj? Nesli jsme dobrou zprávu evangelia lidem, které nám Pán poslal do cesty? Žili jsme poctivě? Věrně před Bohem? Oslavili jsme svým životem, svými slovy i skutky, našeho Pána Ježíše Krista?
Budeme-li upřímní, jistě si přiznáme, že jsme často selhávali. Nenaplnili jsme nejen svá dobrá předsevzetí, ale především Boží dobrou vůli. Naše vztahy s lidmi nebyly vždy plné lásky a pravdy. Naše víra v Boha nebyla vždy poslušná, naše láska k Bohu nebyla vždy oddaná.
Jedinou naší nadějí je doufání v Boha a v jeho věčné milosrdenství. On se k nám sklonil ve svém Synu, Pánu Ježíši Kristu. V něm nám odpouští každý hřích. A tak mu vyznávejme, cokoli nás tíží. On je věrný a spravedlivý, rád odpouští a očišťuje naše srdce. 
Ale také pozvedněme svoji hlavu a chvalme ho. Vstupme do nového roku s chválou a díkůvzdáním. Naše spása stojí na něm, ne na nás. Naše budoucnost je v Bohu milosti. Naše naděje je v jeho jménu. A proto s obnovenou vírou, láskou i nadějí vyhlížejme radostně vstříc našemu Pánu. Maranatha! 

Pavel Coufal (Předseda Výkonného výboru BJB)

středa - 32. prosince Ž 52,1-11
