V dobré zemi přináší zrno hojný užitek

U koho bylo zaseto do dobré země, to je ten, kdo slovo slyší i chápe a přináší úrodu, jeden stonásobnou, druhý šedesátinásobnou, třetí třicetinásobnou. (Mt 13,23)

V úvode 13. kap. ev. Matúša si čítame, že Pán Ježiš bol na brehu mora a k Nemu sa zhromaždili veľké zástupy. Vtedy Pán Ježiš vstúpil do lode, zástupy boli na brehu a začal ich vyučovať. Hovoril veľmi zaujímavo a pútavo. Akurát, že tomu veľmi nerozumeli. Hovoril v podobenstvách - teda obraznou rečou. A učeníci sa ho pýtajú: „Prečo im hovoríš v podobenstvách?“ Čo na to odpovedá Pán Ježiš? „Pretože vám je dané znať tajomstvá kráľovstva nebeského, ale im nie je to dané.“ Je to určené len pre Jeho učeníkov - teda tým, ktorí sa rozhodli Ho cele nasledovať. Teda tým, ktorí majú záujem o Božie slovo a chcú sa učiť od Pána Ježiša týmto Božím pravdám - „tajomstvám kráľovstva nebeského“. Aj preto svojim učeníkom povie: „Ale blahoslavené sú vaše oči, že vidia, a vaše uši, že počujú.“ O ostatných ľuďoch povie, že sa na nich plní proroctvo proroka Izaiáša: „Ušami budete počúvať, ale nebudete rozumieť...“ Je to spravodlivé, že jedným to je dané a iným nie? Ale Izaiáš hovorí, kde je problém: „Lebo otupelo srdce tomuto ľudu a ťažko počúvajú ušami a zažmúrili oči...“ Oni to nechcú! Nechcú počúvať ušami Božie slovo a vidieť očami veľké veci Božie, ktoré sa práve dejú. Nie je to niekedy aj náš problém? A potom sa čudujeme, že nerozumieme, čo k nám Pán Boh hovorí a ako koná. Následne Pán Ježiš hovorí to podobenstvo o Rozsievačovi a štvorakej pôde. Pán Ježiš sa pozrel na ľudí v zástupe a videl ľudské srdcia ako rôzne typy pôd, do ktorých je rozsievané semeno Božieho slova. Prvé tri pôdy, do ktorých boli zasiate semená, neboli vhodné pre sadbu. A tak to aj dopadlo. Nepriniesli žiaden úžitok. Až posledná pôda je nazvaná ako dobrá zem. A semená, ktoré padli do nej, priniesli niekoľko násobnú úrodu (100, 60, 30-násobnú). A tieto semená niekoľko násobne prevýšia straty spôsobené v neúrodných či pre siatie nevhodných pôdach. Akou pôdou je dnes moje a tvoje srdce? Úrodnou, dobre pripravenou a obrobenou pôdou pre prijímanie Božieho slova? Nech je takou, aby to, čo sme počuli, prinieslo niekoľko násobný úžitok a bolo to jasne viditeľné v našom živote. Nech je to na požehnanie nám, ale aj ľuďom z nášho okolia (Mt 5,16).

Stanislav Baláž (Žatec)