Ježíš dává nahlédnout do své božské slávy

Po šesti dnech vzal s sebou Ježíš jen Petra, Jakuba a Jana a vyvedl je na vysokou horu, kde byli sami. A byl proměněn před jejich očima. Jeho šat byl zářivě bílý, jak by jej žádný bělič na zemi nedovedl vybílit. (Mk 9,2-3)

Proměněním na hoře dal Pán Ježíš učedníkům zakusit něco ze své božské slávy. Vždyť Ježíšovy „… šaty se rozzářily a velmi zbělely“, jak uvádí Český studijní překlad Písma. Navíc se jim zjevili Eliáš a Mojžíš jako reprezentanti proroků a Zákona. (Zde máme důkaz, že Boží služebníci nezanikají kdesi v neexistenci, nýbrž přebývají v Pánově blízkosti.) Vybraní učedníci uslyšeli hlas Boží, čímž se Hospodin opět výslovně přiznává k Ježíšovi jako ke svému Synu. Petr zděšen ani nevěděl, co by měl smysluplného říci. Nedokázal tak mimořádný zážitek okamžitě správně zpracovat. Hluboce se však do něj vepsal, jak později odhaluje ve svém druhém listě: „Zvěstovali jsme vám slavný příchod našeho Pána Ježíše Krista jako očití svědkové jeho velebnosti. On přijal od Boha Otce čest i slávu, když k němu ze svrchované slávy zazněl hlas: „Toto jest můj milovaný Syn, v něm jsem nalezl zalíbení“. A tento hlas, který vyšel z nebe, jsme my slyšeli, když jsme s ním byli na svaté hoře.“ (2Pt 1,16-18)
Ježíš vzal na horu z učedníků pouze Petra, Jakuba a Jana. Nestalo se tak poprvé (L 8,51), ani naposled (Mk 14,32-34). Některé události byly prostě ostatním učedníkům odepřeny. Takové bylo Ježíšovo rozhodnutí. Petr, Jakub a Jan měli výjimečné postavení. Ani mezi apoštoly tedy neexistovala identická rovnost. Není to věc lidského rozhodnutí, ale Božího vyvolení. Nehledejme proto v církvi identickou rovnost, uniformitu, genderovou vyváženost, kvóty a jiné „produkty“ sociálního inženýrství. Hlavou církve je Kristus a jen on rozhoduje. To nemohou nahradit ani baptistické volby a hlasování, pokud by nekorespondovaly s Božím „úradkem“. Ať se děje Boží vůle mezi námi!

Miroslav Čížek (Uherské Hradiště)