Ježíš opuštěn Otcem pro naše hříchy

O třetí hodině zvolal Ježíš mocným hlasem: „Eloi, Eloi, lema sabachtani?“, což přeloženo znamená: „Bože můj, Bože můj, proč jsi mě opustil?“ (Mk 15,34)

Každý z nás to někdy zažil. Čas od času procházíme těžkým obdobím, obdobím utrpení a bolesti. Obdobím, které se těžko nese, když je člověk sám. Ale bohužel se někdy stává, že právě v těchto těžkých chvílích jsme sami. Není nablízku nikdo, s kým bychom mohli své trápení a zápasy sdílet. Člověk si připadá opuštěný. Ano, je tu církev. Ale za kým jít? Kdo pomůže? Kdo porozumí? Ježíš rozumí naší bolesti, našemu trápení i naší opuštěnosti.
Dnešní text mluví o posledních okamžicích života Pána Ježíše. Jsou plné bolesti. Visí na kříži, což byl ten nejkrutější způsob popravy v římské říši, kdy člověk na kříži umíral několik dlouhých hodin, někdy i dní. Ale Ježíš ještě k tomu netrpí za to, co spáchal. On je bez hříchu. On, nevinný, trpí za naše hříchy. Snad žádný člověk v okamžiku smrti nechce být sám. Ale Ježíše v tu chvíli opustil i jeho Otec. Nemohl se totiž dívat na ty naše hříchy, které Ježíš na sebe vzal. A tak Ježíš v tom nejtěžším okamžiku zůstává sám. Sám musí i umřít.
Bůh řekl, že nás nikdy neopustí a nikdy se nás nezřekne (Žd 13,5). Ježíš musel opuštěnost zažít na vlastní kůži, aby byl schopen nám plně rozumět i v této oblasti. Můžeme tedy s klidným srdcem říct, že nám byl ve všem podoben, kromě hříchu. On rozumí. On ví, co je to mít hlad či žízeň, být unavený, plakat, být pokoušen, zápasit, být zrazen, trpět, být osamělý… Když je ti ouvej, když je to těžké, když to bolí, když jsi osamělý, když jsi na to sám - volej k Ježíši. On ti rozumí, On je ti vždy blízko. S ním nejsi nikdy opuštěný v žádné chvíli svého života. A ještě k tomu ti rozumí jako nikdo jiný na světě.

Martina Matysová (Brniště)