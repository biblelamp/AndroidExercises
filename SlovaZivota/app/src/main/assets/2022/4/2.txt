Když je člověk v koncích, zasáhne Bůh

Mojžíš řekl lidu: „Nebojte se! Vydržte a uvidíte, jak vás dnes Hospodin zachrání. Jak vidíte Egypťany dnes, tak je už nikdy neuvidíte. Hospodin bude bojovat za vás a vy budete mlčky přihlížet.“ (Ex 14,13-14)

Nie je nič horšie, ako keď sa ľudské srdce zatvrdí. Odrazu nevie správne rozpoznávať veci, ktoré sa dejú okolo neho, a zaslepene kráča vpred za svojím cieľom, ktorý musí za každú cenu dosiahnuť, nech to stojí čokoľvek. Neustále vidí len ten svoj zámer a chce ho presadiť. A pritom Pán Boh k nemu toľkokrát hovoril a v jeho blízkosti dokazoval svoju moc. No nič to nebolo platné. Áno, taký bol vládca Egypta - faraón. Egypt vždy symbolizoval protibožskú mocnosť. Ak sa niečo také deje v tomto svete, asi z toho nie sme až takí prekvapení. Ale ak sa s niečím takým stretneme v Božom ľude, tak sa to dá ťažko pochopiť.
Deje sa to najmä v čase skúšok. Keď prestaneme byť vnímaví a citliví na Boží hlas, naša viera postupne upadá a chradne. Aj preto tu Duch svätý prevoláva: „Dnes, ak počujete Jeho hlas, nezatvrdzujte si srdcia, ako pri roztrpčení v deň pokúšania na púšti, kde ma skusovaním pokúšali vaši otcovia, hoci videli moje skutky...“ (Žd 3,7 - 11 ECAV). Boží ľud sa veľmi často ocitá v skúškach, aby sa tu dokázal ako verný. Neraz sa nám zdá, že tie skúšky sú nad naše sily, a že tu neobstojíme. Dolieha to na nás zo všetkých strán. Nevidíme žiadne východisko. Sme akoby v pasci nepriateľa a všetko sa zdá byť stratené. A pritom vieme, že sme na Božej ceste. Možno sa pýtame: „Prečo Pane? Prečo si to dopustil do nášho života?“ Ale Pán Boh má svoj zámer so svojím ľudom aj na púšti, aj v obkľúčení protibožských síl. Nič sa nedeje náhodou. Pán Boh tu zvláštnym spôsobom dokáže svoju moc a oslávi sa uprostred svojho ľudu.
A čo sa od nich žiada, keď odrazu začnú panikáriť a možno hľadať nejaké vlastné riešenia a východiská z tejto situácie? Mojžiš ich povzbudzuje: „Nebojte sa! Stojte pevne a uvidíte záchranu Hospodinovu...Hospodin bude bojovať za vás, vy buďte len ticho“ (Ex 14,13-14 ECAV). Toto nie je váš boj, toto je boj Hospodinov! Hospodin bude bojovať za vás! Tu nie je čas na nejaké rýchle hľadanie riešení alebo reptanie či šírenie paniky. Tu je potrebné byť ticho - stíšený na modlitbách pred naším Pánom v očakávaní na Jeho zásah. Myslime na to aj v dnešný deň, keď prídu skúšky.

Stanislav Baláž (Žatec)