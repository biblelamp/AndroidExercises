Sebespokojenost v duchovní slepotě

Vždyť říkáš: Jsem bohat, mám všecko a nic už nepotřebuji! A nevíš, že jsi ubohý, bědný a nuzný, slepý a nahý. (Zj 3,17)

Laodikea bylo město bohatých a nezávislých lidí. Bylo to důležité obchodní centrum na křižovatce obchodních cest. Město zcela mimořádně prosperovalo. Bylo centrem bankovnictví v celé provincii, nejbohatší město té oblasti. V roce 60 n. l. byla zničena zemětřesením. Ale oni byli tak bohatí, že odmítli ﬁnanční pomoc římské říše. „Dařilo se nám a nic nepotřebujeme“, tenkrát prohlásili.
V Laodikeji žilo mnoho bohatých Židů, bankéřů, které zajímal byznys, atak nechali křesťany na pokoji. Takže křesťané měli v Laodikeji klid. Nikdo je nepronásledoval pro jejich víru v Pána Ježíše. Dařilo se jim ﬁnančně. A tak se mohli v klidu přizpůsobovat poměrům, ve kterých žili. Žili tím, čím žilo celé město. Ovládla je atmosféra spokojenosti. Cítili se zajištění, bezpeční a nezávislí. Nic je neznepokojovalo.
A Pán Ježíš nemá, co by v tomto sboru pochválil. Dokonale je zná, ví o jejich skutcích, ale jediné, co jim může říci, je slovo pokárání a napomenutí.
Říkali: „Jsem bohat, mám všecko a nic už nepotřebuji!“ – To je velice nebezpečný postoj pro každého křesťana. I my s tím můžeme mít problém. Můžeme si myslet, že si stačíme sami. Máme se dobře. Máme všechno, už nikoho nepotřebujeme. Před nikým se nemusíme sklánět. Nikoho nemusíme prosit. Nikomu děkovat. Žijeme v takovém duchovním poklidu. Hlavně ať nás nikdo neruší. Jsme spokojení sami se sebou i se stavem církve.
Pán církve jim vzkazuje: probuď se do reality! To, co si o sobě myslíš, není pravda! „Nevíš, že jsi ubohý, bědný a nuzný, slepý a nahý.“ Nevíš to? To je známka duchovní slepoty. Ta církev nemá skutečné duchovní rozeznání svého stavu. Jak se vidíš ty? Vidíš svůj duchovní stav pravdivě?
Ó, Pane Ježíši, otevři nám náš duchovní zrak, ať vidíme skutečný stav našich životů i našich společenství. Nastav nám i dnes zrcadlo svého Slova.

Petr Coufal (Olomouc)
