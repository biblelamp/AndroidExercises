Boží ochrana je víc než lidská chytrost

Hospodin chrání prosťáčky, byl jsem zoufalý a on mě zachránil! Znovu odpočívej, duše má, Hospodin ti dobrodiní prokázal! (Ž 116,6–7; B21)

Pracuji v továrně na výrobu plastových oken. Obsluhuji 2 velké stroje (15–30m), které obsahují spoustu částí a zařízení. Různé pumpy, svěrky, přítlačné válce, táhla, pilu, topná tělesa, gilotinu, unašeče, vakuové lázně, el. instalace a podobně.
Možnost úrazu je veliká. Stačí neznalost, neproškolenost nebo méně zručnosti či postřehu a průšvih je tu. Lze snadno přijít o část těla, potažmo o život samotný. Viděl jsem, jak kolega přišel o prst.
Pokud přirovnám náš život k takovému stroji, je v něm daleko více součástí, tj. situací jak přijít k úhoně jak fyzické, tak duchovní. Lidé mají tendenci spoléhat se na vlastní znalost a chytrost, což většinou funguje, avšak narážíme na situace, které nás převyšují. Spoléhejme na Pána Boha, neboť On jediný zná všechny okolnosti, pohnutky a myšlení nás samotných i všech zúčastněných vdané situaci. Spolehněme tedy na něj, čtěme si Jeho slovo, mluvme k němu v modlitbě a odevzdávejme se mu každý den našeho žití.

Jan Žoha (Aš)