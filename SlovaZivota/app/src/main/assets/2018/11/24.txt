Neboj se!

A anděl jí řekl: „Neboj se, Marie, neboť jsi nalezla milost u Boha. A hle, otěhotníš a porodíš syna a dáš mu jméno Ježíš. Ten bude veliký a bude nazván synem Nejvyššího a Pán Bůh mu dá trůn jeho otce Davida.“ (L 1,30–32; ČSP)

Strach. Mnohdy nás naprosto ovládne. Je paralyzující. Nemělo by být proto překvapením, že jeden z nejčastěji opakovaných příkazů v Bibli je „Neboj se“. Strach z nepoznaného, strach ze smrti a umírání, strach z lidí, strach ze životních okolností a mnoho dalších strachů nás může srážet ve dnech stresu, nebezpečí a nejistoty. Příchod Pána Ježíše Krista a jeho spasení je také o odložení mnoha našich strachů a životních nejistot. Jistě právě proto přišla zpráva o narození Krista s touto výzvou i pro Marii: „Neboj se“.
Velcí hrdinové a hrdinky víry, jakou byla i Marie, často čelili strachu, skrze který je Bůh provedl a použil si je. Jejich velikost vlastně spočívala v tom, že důvěřovali Božímu slovu a s vírou a poslušností vkročili do úkolu, který jim Bůh připravil. To přesně udělala i Marie. My všichni stejně jako Marie jsme nalezli a dostali nezaslouženou milost od Boha skrze oběť Pána Ježíše. Jemu na nás záleží, protože nás spasil. Jsme teď jeho vlastnictvím a ke strachu není důvod. Uprostřed všeho, co prožíváte, se dnes možná bojíte a s nejistotou očekáváte příští rok. Ale Bůh, který celé dějiny spásy svrchovaně dovedl až k příchodu Mesiáše, tak jak slíbil hned na začátku (Gn 3,15), určitě není krátký na naše strachy a starosti. Poslouchej Ho, důvěřuj Mu a neboj se! I tebe pak použije.

Alois Klepáček (Kroměříž)