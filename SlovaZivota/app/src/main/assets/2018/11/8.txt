Úžasný nebeský domov

A to město nepotřebuje slunce ani měsíc, aby mu svítily. Ozářila ho Boží sláva a jeho lampou je Beránek. A národy budou chodit v jeho světle a králové země do něho přinášejí svou slávu. Jeho brány nebudou nikdy ve dne uzavřeny, a noci tam už nebude. A přinesou do něho slávu a čest národů. A nevstoupí do něho nic nečistého ani ten, kdo činí ohavnost a lež, ale jen ti, kdo jsou zapsáni v Beránkově knize života. (Zj 21,23–27; ČSP)

Překvapivost zjevení, o kterém dnes čteme, spočívá v tom, že Boží sláva nepohlcuje všechno ostatní. Jeho sláva je obrovská, a i přesto, že Bůh koná vše pro svou slávu, tak vždy nechá místo také slávě jiné. Čteme, že do nového města přinášejí svou slávu králové a národy. Jak je to jen možné, že Hospodin znovu „tlumí“ záři své slávy, aby nechal prostor pro slávu svého stvoření? A proč znovu? Protože to už jednou učinil, když se rozdělil o svůj obraz a podobu.
V Janově evangeliu čteme: „Slávu, kterou jsi mi dal, jsem dal jim“ (J 17,22). Můžeme s jistotou říci, že ve Zjevení se nemluví o kultuře národů, kterou každý přinese s sebou, nemluví se tam ani o technologickém pokroku nebo biologických znalostech (že by Jan psal o slávě Babylonu v novém městě?). Ne. Jde o slávu nového stvoření v Kristu, které se stává novým již dnes. Již dnes každý, kdo žije v Kristu, se stává originálním a neopakovatelným Božím stvořením. To, co učiní v Kristu, to, čeho v Něm dosáhne po smrti, nebude ztraceno, ale bude spolu s Ním vzkříšeno. I ta nejmenší věc vykonaná ve jménu Ježíše bude připomenuta a zapracována do nového města.
Při prvním stvoření hráli nositelé Božího obrazu spíše pasivní roli. Při druhém stvoření hrají aktivní roli a v tom se ještě více podobají Bohu. Nejde o narození se z těla, kde se nikdo dítěte neptá, zda se chce narodit a do jaké rodiny patřit (stejně jako se nikdo neptal Adama a Evy, zda chtějí být stvořeni). Jde o druhé narození z Ducha, kde se člověk musí aktivně podílet na přijetí Božího daru.
Děkuji ti, Pane, že od začátku své „zvláštní“stvoření bereš vážně a dovoluješ nám se podílet na tvém Království.

Oleg Gricyk (Praha – Církev XXI. století)