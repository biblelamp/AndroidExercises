Naděje v Božím milosrdenství

Mnohokrát a mnoha způsoby mluvil kdysi Bůh kotcům v prorocích; na konci těchto dnů k nám promluvil v Synu, jehož ustanovil dědicem všeho a skrze něhož učinil i věky. (Žd1,1–2; ČSP)

Zapřít, či nezapřít Krista? To byla otázka, která se pravděpodobně honila hlavou mnoha křesťanům z židovského prostředí v prvním století, kterým píše autor knihy Židům. Z celého listu je zřejmé, že tito křesťané jsou pod velkým společenským tlakem zapřít své křesťanské vyznání a vrátit se do judaismu. Náš autor jim tedy píše, aby je povzbudil ve vytrvalosti. Hlavní argument celého listu by se dal shrnout třemi slovy: „Ježíš je lepší“. Skrze celý list prostupuje kontrast mezi starozákonní zvěstí a jejím naplněním v novozákonní zvěsti. Hned první verše nám ukazují nezměrnou důležitost Ježíše Krista. On je konečným Božím slovem. Bůh mluvil mnohokrát a mnoha způsoby k starozákonním svatým. Četnost Boží komunikace nám ukazuje na Jeho charakter. Bůh není introvert, který mlčí. Naopak On aktivně zjevuje svou vůli svému stvoření. Bůh mluvil kdysi mnohokrát a skrze mnohé. V posledních časech, ve kterých žijeme, však promluvil jednou skrze toho Jediného – Syna Božího. Bůh nepromluvil pouze v Kristových slovech, ale promluvil i skrze jeho činy, a to především skrze jeho smrt a vzkříšení. Golgotský kříž je posledním Božím slovem tomuto světu. Proto si nikdo nemůže dovolit ignorovat novozákonní zvěst o Kristově zástupné smrti za nás hříšné lidi. To, jak se postavíme k této zvěsti, určí náš věčný úděl. Zamysleme se tedy nad tou úžasnou skutečností, že stvořitel Vesmíru mluví. Jaké je to požehnání! Bez Božího sebezjevení bychom nikdy nemohli poznat Jeho vůli. Jeho konečné slovo je slyšet v Kristu Ježíši. Otázka zní, jestli posloucháš, co ti říká?

Mojmír Adámek (Kroměříž)