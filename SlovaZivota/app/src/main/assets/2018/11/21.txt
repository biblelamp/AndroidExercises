Neváhej vzdát chválu Bohu veřejně

Svoje sliby Hospodinu splním před veškerým jeho lidem. (Ž 116,18)

Výzva dnešního názvu jakoby prozrazovala, že váháme vzdát chválu Bohu, natož veřejně. Jako bychom si vděčnost nechávali pro sebe a nevyznávali ji tomu, komu patří. Jako bychom tak neplnili sliby Hospodinu před lidmi. Hned verš 10 napovídá, co je hnacím motorem k tomu, že otevřeme ústa a mluvíme. Základem je uvěřit. To většina z nás udělala. Ale nemáme se jen opírat o minulost („uvěřil jsem“), ale nadále jednat („proto mluvím“). Znamená to, že máš co mluvit. Nikdo o sobě přece neprohlásí: „Uvěřil jsem, ale nemluvím.“ nebo „Rád bych mluvil, ale…“ A co že tvoje ústa mluví? Vzdávají chvál u Bohu nebo tobě samotnému? Věřím, že když si uvědomíš, kolikrát se tě už Bůh zastal, tak budeš přirozeně vzývat jeho jméno, plnit své sliby Hospodinu a přinášet oběti díků. A je-li ta vděčnost veliká, překonáš pochyby a už se nebudeš stydět děkovat veřejně. Ano, Bůh slyší i tichou modlitbu ve tvém pokoji, ale tu neslyší jeho lid, proto je-li tvé srdce plné díků, ale i proseb, nebraň ústům je vyznat nahlas, veřejně, v Božím domě. Neučí se snad děti či nově uvěřivší modlit se právě od nás – starších ve víře? Nepoznáváme tak své sourozence v Kristu? Nebo se ti nestalo, že by bratr nebo sestra v modlitbě popsali, co bys sám rád vyjádřil? A navíc, jaká radost slyšet toho, který léta mlčí! Máš-li hudební, básnický nebo jiný dar, ne potěšuj jím pouze zdi koupelny, ale i uši Hospodinova lidu. Vděčnost, kterou jsi kdy slíbil Bohu dát, splň. Veřejně!

Aneta Jindrová (Aš)