Boží lid musí osvědčit svou víru

Má-li kdo uši, slyš. Kdo má jít do zajetí, půjde do zajetí; kdo má být zabit mečem, [musí] být mečem zabit. Zde jest vytrvalost a víra svatých. (Zj 13,9–10; ČSP)

Jak svatým životem bychom žili, kdyby sám Hospodin dal satanovi moc rozpoutat válku proti svatým s tím, že by svatí byli přemoženi? Nebylo by to na nás moc, chtít od nás, abychom bojovali proti svým hříšným sklonům, nesklouzli do kompromisu a nakonec byli zabiti?
„Pokud budeš ještě křesťanem, až se vrátíš zpátky ze Saúdské prestižní King Fahd University,“ varovali rodiče Mahada a plánovali jej obklopit výhradně muslimskými spolužáky, „tak tě zabijeme!“ (Hlas mučedníků) Pro Mahada to bylo velmi bolestné období. „Pomyslel jsem si tehdy, že kdyby to byla Boží vůle, tak bych raději zemřel,“ vzpomíná Mahad. „Na druhé straně jsem ale nikdy nepochyboval o správnosti svého rozhodnutí stát se křesťanem. Svoji víru jsem také nikdy neskrýval.“
Díky Pánu, že my před takovými rozhodnutími stát nemusíme. Díky Bohu, že se od nás žádná cena za následování Krista nevyžaduje (kromě těch pár stovek o nedělní bohoslužbě). Díky Bohu, že je Praha obklopena Boží milostí a my můžeme žít pohodlný život. Vždyť i teologové nám říkají, že až přijde šelma, tak my budeme již vytrženi. Asi chápete, že to píšu s ironií. Teologové jsou občas natolik schopní, že můžou klidně přesvědčit třeba i o tom, že Písmo mluví o lidech žijících v hříchu jako o svatých.
Dnešní biblický text k nám asi ani nemůže promluvit, jelikož je povzbuzením pro opravdové svaté. Třeba k nám promluví text předchozí, kde čteme: „Celá země nad tou šelmou užasla; poklonili se drakovi, že dal té šelmě svou pravomoc, a poklonili se také šelmě se slovy: ,Kdo je podobný té šelmě a kdo s ní může bojovat?‘“ (Zj 13,3–4). Jenže my to neradi slyšíme, a raději do této skupiny uctívačů šelmy zařadíme někoho jiného. Ale zkoumejme sami sebe. Nežasneme snad nad dnešními velmocemi, které konají to, co chtějí, a nikdo s tím nic nemůže udělat? Neříkáme náhodou také, že vše řídí peníze? A když se modlíme, tak snad necítíme, že ve srovnání s různými rozhodnutími prezidentů je důsledek našich modliteb nulový? A jakou máme sílu proti tomu všemu bojovat?
Smiluj se, Pane, nad naší sebejistotou, a pomoz nám najít jistotu ve tvém reálném kralování.

Oleg Gricyk (Praha – Církev XXI. století)