Ježíš – vévoda a pastýř Božího lidu

„V judském Betlémě,“ odpověděli mu. „Neboť tak je psáno skrze proroka: Ty však, Betléme v judské zemi, nejsi z judských knížat vůbec nejmenší, vždyť právě z tebe vzejde Panovník, Pastýř pro Izrael, můj lid.‘“ (Mt 2,5–6; B21)

V Mt 2,1–2 čteme, že se v Jeruzalémě objevili mudrci z východu a ptali se po Mesiášovi. Toužili uctívat novorozeného Krále a Bůh je do Izraele dovedl pomocí hvězdy. Ale král Herodes se znepokojil, když uslyšel o narození „krále Židů“ (Mt 2,3). Chtěl se o něm dozvědět víc, a tak se vyptával náboženských učitelů, kde že se měl narodit. Učenci citovali z proroka Micheáše 5,1 a vysvětlili mu, že se má narodit v Betlémě. Mudrci se tam vydali, a když uviděli Ježíše, uctívali Ho (Mt 2,11). Předpokládali bychom, že Ježíš by se měl narodit v nějakém významném městě, které je krále hodno. Ale Betlém bylo jen bezvýznamné město v Judeji. Je to připomínka, že Boží cesty nejsou cestami lidskými. Judovo pokolení dostalo po dobytí zaslíbené země víc než sto měst, jak je zapsáno v Jozue 15,21–63. Betlém mezi nimi není ani zmíněn. Je s podivem, že Ježíš, který stvořil vesmír (Kol 1,16), se narodil do tak skromných poměrů. Matouš 2,6 naopak zdůrazňuje význam Betléma: „A ty, Betléme…, vůbec nejsi nejmenší mezi vladaři Judy, neboť z tebe vyjde vůdce.“ Městečko nabylo velkého významu, protože se v něm narodil Pán. Při rozjímání nad tímto textem chvalme Boha za Jeho věrnost, protože Bůh svá zaslíbení vždy naplňuje. Vždyť oznámil několik set let předem, kde přesně se Ježíš narodí – v maličkém Betlémě (Mich 5,1). Toto proroctví bylo naplněno do puntíku.

Joshua Richert (Kroměříž)