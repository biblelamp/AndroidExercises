Připomínej si dílo Božího vysvobození

Připomínejte divy, jež vykonal, jeho zázraky a rozsudky jeho úst, potomkové Abrahama, jeho služebníka, Jákobovi synové, jeho vyvolení! Je to Hospodin, náš Bůh, kdo soudí celou zemi. (Ž 105,5–7)

Dokonalost Božího stvoření porušil člověk svou neposlušností, svým hříchem. Bůh však člověka miloval, a proto uzavřel smlouvu s Abrahamem, kterou stvrdil Izákovi a Jákobovi. „Budu jim Bohem a oni mým lidem,“ říká Hospodin.
Písmo svaté nám popisuje, jakými útrapami, jakými protivenstvími a jakými boji prochází izraelský lid. Protože však Bůh plní svá zaslíbení, protože Bůh je věrný, můžeme spolu s Davidem v úvodních verších žalmu 105 radostně oslavovat Hospodina a připomínat si jeho dílo, které přineslo záchranu Božímu lidu. Divuplné události, jejichž prostřednictvím Hospodin směroval svůj lid k záchraně, jsou leckdy lidskému chápání jen stěží pochopitelné. Tím více však posilují naše vědomí, že na všelijak svízelné životní situace nejsme sami. Můžeme se radovat z toho, že Bůh je s námi. V Hospodinových rukou můžeme nalézt útěchu a bezpečí.
Toto ujištění nás povzbuzuje i ve chvílích, kdy se nám zdá, že Boží pomoc nepřichází. Hospodin se nezměnil! Na jeho lásku, blízkost a mocné působení se můžeme plně spolehnout i dnes. A proto si připomínejme dílo Božího vysvobození, tak jako Zachariáš v první kapitole Lukášova evangelia: „Pochválen buď Hospodin, Bůh Izraele, protože navštívil a vykoupil svůj lid a vzbudil nám mocného spasitele zrodu Davida, svého služebníka.“ (Lk 1,68–69) V Kristu jsme vykoupeni jeho krví a naše hříchy jsou nám odpuštěny pro přebohatou Boží milost. Slib, který dal Bůh Abrahamovi, se dokonale naplnil v životě a díle Ježíše Krista, našeho Pána a Spasitele.

René Lengyel (Liberec)