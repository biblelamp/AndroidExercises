Boží milosrdenství je nezměřitelné

Hospodine, chci ti mezi lidmi vzdávat chválu, mezi národy ti budu zpívat žalmy; vždyť tvé milosrdenství nad nebe sahá, až do mraků tvoje věrnost. Povznes se až nad nebesa, Bože, anad celou zemí ať je tvoje sláva! (Ž 108,4–6)

Když čteme tato slova, uvědomujeme si, jak nezměrná je Boží milost v našich životech? Zakusili jsme, jak bezmezná je Hospodinova věrnost? Nad celou zemí se vznáší Boží sláva, nelze dohlédnout hranic jeho milosrdenství a věrnosti. Jakkoli těžké se zdají být situace v našich životech, nebude nikdy zahanbena naděje těch, kdo očekávají na Hospodina. Žalmistu vede tato zkušenost ke zcela přirozené reakci – nemůže jinak, než jít mezi lidi a nechat ze sebe tryskat chválu svému Stvořiteli.
Bůh je tak velký, že všechno, co dělá, zjevuje jeho slávu a velikost. Nemůžeme zavřít oči před majestátním dílem našeho Boha. Nemůžeme se skrýt před jeho milosrdenstvím a věrností. Jeho láska proniká do všech koutů, jeho sláva září po celé zemi.
S vděčností přemýšlejme nad Boží dobrotou. S pokorou prosme, aby nám připomínal vše, za co jsme mu nepoděkovali. Ukažme lidem na Hospodinovu slávu, vzdejme mu mezi lidmi chválu, neboť je toho hoden.

Greg Mandelkow (Liberec)