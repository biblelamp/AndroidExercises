Volání nevěsty – církve po příchodu ženicha – Krista

A Duch i Nevěsta praví: „Přijď.“ A kdo slyší, ať řekne: „Přijď.“ A kdo žízní, ať přijde, a kdo chce, ať si zdarma vezme vodu života. (Zj 22,17; ČSP)

Každá mince má své dvě strany, které nejdou oddělit. Volání „přijď“ má v jednom verši dva různé příjemce. I přesto, že tito dva příjemci se od sebe liší, jako se noc liší ode dne, z praxe církve víme, že když zaniká první volání, zaniká s ním i to druhé.
Církev, ve které působí Boží Duch, nemůže jinak než volat po příchodu Pána Ježíše. Kdo je naplněn Božím Duchem, ten se chce víc a více sjednotit s Kristem a být s Ním. Jeho příchod je žádoucí. Až se zjeví, budeme Mu podobni, protože Ho uvidíme takového, jaký je.
Druhé volání spočívá v tom, že očekávající církev nemůže jinak, než volat hříšníky k pokání. Boží Duch působící v církvi také volá všechny, aby přišli ke spásné víře v Pánu Ježíši. Očekávání Pánova příchodu se vždy projevuje aktivním zvěstováním evangelia. Působí to totiž jeden a tentýž Duch. A pokud Duch svatý v nás probudil touhu po příchodu Ježíše, tak bude proměněnai naše lhostejnost k nevěřícím.
Když o tom takhle píši, tak si silně uvědomuji, že můj sbor nemá ani první, ani druhé. Píšu to jako sebe obvinění a třeba také jako veřejné pokání. Síla Babylonu nás přemohla a působení Ducha bylo uhašeno. Opravdu se ptám, zda až Ježíš přijde, najde víru v našem shromáždění?
Pane, jen na tvoje milosrdenství můžu spoléhat, že nás nenecháš ve stavu, v jakém jsme teď.

Oleg Gricyk (Praha – Církev XXI. století)