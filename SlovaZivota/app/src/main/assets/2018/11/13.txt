Bůh znovu a znovu projevuje své milosrdenství

A když ve svém soužení úpěli k Hospodinu, zachránil je z tísně: seslal slovo své a uzdravil je, zachránil je z jámy. Ti ať vzdají Hospodinu chválu za milosrdenství a za divy, jež pro lidi koná, ať mu obětují oběť díků, ať s plesáním vypravují o všech jeho skutcích. (Ž107,19–22)

„Chválu vzdejte Hospodinu, protože je dobrý, jeho milosrdenství je věčné!“ Takto začíná 107. žalm. Pokračuje líčením těch, kteří bloudili, měli různá trápení – těm všem se dal Bůh poznat, mohli zažít Boží milosrdenství, záchranu, vysvobození ztrápení. Ti všichni mohou Hospodina chválit a děkovat mu za jeho na věky trvající milosrdenství.
Zamysleme se dnešní den nad tím, co pro nás Hospodin udělal v našich životech, jak vyslýchá naše modlitby. Kolikrát nám projevil milosrdenství a pomohl vyřešit situace, ve kterých jsme už ztráceli naději. Také si připomeňme, jak jsme mu v takových situacích projevili vděčnost. Chválili jsme ho stejně intenzivně, jako jsme předtím k němu úpěli na modlitbách? Chválili jsme ho modlitbou a zpěvem? Chválili jsme ho také tím, že jsme projevili milosrdenství našim bližním, lidem okolo nás v práci, ve škole? Chválili jsme ho tím, že jsme se sdíleli s ostatními o tom, co pro nás Pán vykonal, že jsme radostně svědčili o podivuhodných Božích skutcích? Závěr dnešního žalmu končí výzvou: „Kdo je moudrý, ať dbá těchto věcí a Hospodinovu milosrdenství ať hledí porozumět!“ A tak přemýšlejme o Božím neuhasínajícím milosrdenství, neboť pouze v něm je naše naděje.

Oto Bydžovský (Liberec)