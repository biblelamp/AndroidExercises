Dárce pokoje

A náhle se s andělem objevilo množství nebeského vojska chválícího Boha a říkajícího: „Sláva na výsostech Bohu a na zemi pokoj mezi lidmi Božího zalíbení.“ (L 2,13–14; ČSP)

V předchozí kapitole jsme četli v Zachariášově chvalozpěvu, že Mesiáš přinese pokoj od nepřátel, až přijde na zem (L 1,79). V našem dnešním oddíle to oznámení tentokrát nepřichází skrze člověka, ale je přinášeno skrze zástupy andělů, kteří se zjevili pastýřům a uctívali Boha před jejich tvářemi. Zpívali chvalozpěv, volali: „Sláva Bohu na výsostech!“ Tento dar přišel od Boha a je to Bůh, kterému veškerá chvála patří. Andělé pak oznámili pastýřům důvod, proč Boha chválí – protože Bůh dal dar pokoje obyvatelům země. Tento pokoj nebyl pouhým pocitem nebo řešením konfliktu – byla to osoba, vlastní Syn Boha. Přesně tak jako Izajáš prorokoval před stovkami let, přišel Kníže pokoje (Iz 9,6). On pouze nepřinesl pokoj, ale je naším pokojem. A nyní skupina andělů vyhlašuje slávu, která existuje v nebi, a slávu, která přišla na zem před publikum pokorných pastýřů: „Sláva Bohu! Protože on poslal svůj pokoj, svého vlastního Syna na zem!“
Často se modlíme za pokoj, jednak za pokoj v našich životech, a také za pokoj pro tento svět. Chceme, aby skončily války, chceme, aby se nerozpadala manželství, chceme, aby skončilo bezpráví. Ale nemůžeme mít skutečný pokoj, pokud neznáme Knížete pokoje. Andělé vyhlašovali, že bude pokoj na zemi, ale ne pro každého, jen pro ty, „v nichž má Pán Bůh zalíbení“. Opravdový pokoj je rezervovaný pouze pro ty, kteří znají Boha a mají jeho přízeň skrze víru v jeho Syna. Jak řekl Ježíš svým učedníkům: „Pokoj vám zanechávám, svůj pokoj vám dávám; ne jako dává svět, já vám dávám.“ (J14,27) Svět nám může dát pokoj, ale ten nebude dlouho trvat; a přestože nám může dát určitý pokoj mezi lidmi, nemůže nám nikdy dát pokoj s Bohem. Pokud tedy letos o Vánocích zpíváme o „pokoji na zemi“, musíme mít na paměti, že Vánoce nepřinášejí pokoj všem, ale jen těm, kdo znají toho, kdo je pokojem. A když si vzájemně dáváme dárky, pamatujme, že největším darem je Kníže pokoje, Ježíš Kristus, náš Spasitel. A že tím největším dárkem, který můžeme někomu darovat, je říci mu o tom, který přišel, abychom mohli poznat Boha a měli sním pokoj navěky.

David McWhite (Kroměříž)