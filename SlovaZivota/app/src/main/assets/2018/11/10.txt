Stvořitelské dílo zvěstuje velikost Stvořitele

Dobrořeč, má duše, Hospodinu! Hospodine, Bože můj, jsi neskonale velký, oděl ses velebnou důstojností. Halíš se světlem jak pláštěm, rozpínáš nebesa jako stanovou plachtu. (Ž104,1–2)

Písmo nám svět kolem nás představuje nikoliv jako přírodu, ale jako stvoření. A stvoření není žádný uzavřený systém, který funguje sám o sobě, ani strojek, který nějaké božstvo na úsvitu času natáhlo jako hodinky a od té doby si tiká víceméně samostatně. Stvoření je totiž nejen na počátku, ale v každém okamžiku niterně spojeno se Stvořitelem. Nelze mluvit o stvoření a nemluvit o Stvořiteli. Stvoření a Stvořitel jsou zcela odlišní, a přitom neoddělitelně spojení. Vědec nebo umělec se může rozplývat nad úžasnou komplexitou nebo krásou přírody, ale pro almistu by to bylo příliš málo. Vidí totiž, že krása, komplexnost, vyváženost, obrovská síla i jemnost, kterou vidíme ve stvoření, je otiskem charakteru Stvořitele. Stvoření tu není samo od sebe, nespočívá samo v sobě – je to dar. Ten, kdo vidí stvoření, ví, že jeho život je součástí tohoto daru. A dar je příhodná metafora pro stvoření. Z dobrého daru máme radost, ale přece větší, hlubší a trvalejší radost máme ze vztahu s dárcem: jeho dar je projevem tohoto vztahu. A stejně tak máme radost ze stvoření, ale hlubší radost máme ze Stvořitele, který skrze stvoření projevuj svůj vztah k nám. Světlo je úžasné, nedokážeme si představit nic světlejšího – a přece světlo není pouze součást přírody, ale je to stvoření odkazující ke Stvořiteli, který se zahaluje světlem.

Blahoslav Fajmon (Liberec)