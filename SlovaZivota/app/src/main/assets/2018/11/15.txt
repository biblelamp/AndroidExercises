Volání k Bohu o pomoc v ohrožení od nepřátel

Bože, má chválo, nestav se hluchým, když se na mě rozevřela ústa svévolná a lstivá! Zrádným jazykem mě napadají, slovy nenávistnými mě zasypali, bojují proti mně bez důvodu. Osočují mě za moji lásku, zatímco se modlím. (Ž 109,1–4)

Žalmista se modlí: „Bože, má chválo…“ Kdysi to snad bývalo tak, že jeho srdce přetékalo chválou. Ale toto je modlitba ve zlém čase, v kritické situaci. Nepřátelé proti němu bez důvodu bojují, rozvírá se před ním chřtán záhuby, který ho co nevidět pohltí. Má strach. A on se modlí, přestože jsou dokonce i jeho modlitby a jeho láska důvodem k osočování. Tak je to správně, říkám si, to odpovídá mým představám ověřícím člověku.
A Hospodin? Vypadá to, že neslyší! Staví se hluchým, nezasahuje! To mě zneklidňuje, vždyť se děje křivda, jak se na to může Pán Bůh dívat? Věrný modlitebník je ponechán sám sobě, nemá žádný důvod k radosti a k děkování. Jak se má vyrovnat v takové kritické chvíli se strachem, nespravedlností, sebelítostí, vnitřní agresí a touhou po odplatě?
Jak by měl vlastně Hospodin zasáhnout? Žalmista to ví. Ať na jeho nepřátele dopadne to nejhorší. Ať na ně dopadne všechno to, co připravovali jemu. Je to správné, ptám se? Ale vždyť tu jde o spravedlnost, odpovídám si. Zlu se přece musí učinit přítrž a spravedlnost se nejlépe prosadí zásadou oko za oko a zub za zub. Tomu rozumím, není na té žalmistově prosbě nic nepatřičného. Zlo musí být potrestáno.
Je to jasné, jen kdyby se mi do toho nepletla slova: „Trpíme hladem a žízní a nemáme co na sebe, jsme biti, jsme bez domova, s námahou pracujeme svýma rukama. Jsme-li tupeni, žehnáme, pronásledováni neklesáme, když nám zlořečí, odpovídáme laskavě. Až dosud jsme vyděděnci světa, na které se všechno svaluje. Prosím vás: Jednejte podle mého příkladu!“ (1K4,11–13.16)

Jan Bistranin (Liberec)