Bůh mění úděl ponížených

Nuzného pozvedá z prachu, z kalu vytahuje ubožáka a pak ho posadí vedle knížat, vedle knížat svého lidu. Neplodnou usazuje v domě jako šťastnou matku synů. Haleluja. (Ž113,7–9)

Náš Bůh je úžasný! Celý stotřináctý žalm je jako odlesk vzácného pokladu, který je najednou můj a může být i Váš, milý čtenáři těchto řádků. Náš Bůh je úžasný, protože vzbuzuje úžas, je chvályhodný, protože je za co Jej chválit! Ve všem převyšuje naše představy a zkušenosti. Kdo jiný by někoho, kdo je na dně tak moc, že víc to už nejde, povýšil mezi ty, kteří jsou tak vysoko?
Úžasné, ne snadno pochopitelné. Obdivuhodné, nepředstavitelné v měřítcích toho, co známe a vídáme okolo sebe. A přece tak potřebné a tak moc se nás to týká. Každý jsme hříšník a v hříchu jsme byli tak daleko od Boha, jak to jen bylo možné. Nebýt Jeho, byli bychom zůstali v prachu a kalu. To díky Hospodinu, díky Jeho milosti, díky Jeho plánu na naši záchranu, to díky oběti Ježíše můžeme i my být tam, kde jsou ti, o kterých Bible hovoří jako o knížatech Jeho lidu! To je obrovské, úžasné a nepochopitelné, když si člověk uvědomí, jak daleko od Boží slávy byl. Náš Bůh se slitovává, uzdravuje a mění to, co lidé ve světě nazývají osud, tedy to, co je dané a co se nedá změnit. Proto Bůh chce, abychom se dotazovali jen Jeho, protože jako jediný nás miluje a jako jediný mění úděl nás ponížených hříchem, nás povýšených Jeho obětí. V osobě Ježíše pociťujeme, jaká je skutečná láska, jak nás Bůh miluje. Díky Ježíši to není jen nějaká teologie, ale každodenní zkušenost! Díky Ježíši jsem šťastný. Jsem šťastný, že Bůh změnil můj úděl a věřím, že i dalším přede mnou i po mně. A tak to zvěstujme! Haleluja!

Jiří Němejc (Aš)