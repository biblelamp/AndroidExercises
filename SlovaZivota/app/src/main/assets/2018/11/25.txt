Ježíš – vysvoboditel z hříchů

Když však o tom přemýšlel, hle, ve snu se mu ukázal Hospodinův anděl a řekl: „Josefe, synu Davidův, neboj se vzít si Marii za manželku, neboť to, co v ní bylo počato, je z Ducha svatého. Porodí syna a dáš mu jméno Ježíš, neboť on zachrání svůj lid od jejich hříchů.“ (Mt1,20–21; B21)

Ježíšova matka Marie otěhotněla předtím, než si vzala Josefa za muže. V židovské kultuře domlouvali sňatky rodiče a manželství předcházelo období jednoho roku, kdy se měla prokázat sexuální čistota páru. Pokud nebyla nevěsta čistá, sňatek bylo možné zrušit. Marie otěhotněla právě v tomto období. Josef se s ní plánoval rozejít v tichosti, ale ještě než to udělal, zjevil se mu Hospodinův anděl s důležitou zprávou. Vysvětlil mu, že Marie nečeká dítě jiného muže, ale že její těhotenství je z Ducha svatého. Početí našeho Spasitele bylo zázračné. Zároveň bylo i naplněním Izajášova proroctví, že panna počne a porodí syna a dá mu jméno Immanuel, které znamená Bůh s námi (Iz7,14). Ježíš, věčný Bůh, se narodil z panny a stal se člověkem. Mnoho lidí dnes popírá doktrínu neposkvrněného početí Krista. Tím však popírají i důvěryhodnost Boha, tak jak se zjevil ve Svém slově, a Jeho moc. Pro Něj není nic nemožné! Anděl mu také řekl, že dítě se bude jmenovat Ježíš, protože vysvobodí svůj lid z jeho hříchů (Mt 1,21). Jméno Ježíš znamená Spasitel. Pochází z hebrejského jména Jozue, které znamená „Jahve je spasení“. Bůh se stal člověkem a Jeho početí bylo zázračné. Ježíš se narodil pozemské matce, ale neměl pozemského otce. Přišel, aby spasil hříšníky. Když uvažujeme o tomto textu, měli bychom Boha chválit za zázračné početí Syna a za spásu, kterou skrze Něj nabízí.

Joshua Richert (Kroměříž)