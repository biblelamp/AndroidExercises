Pravá životní moudrost: Boží bázeň

Počátek moudrosti je bát se Hospodina; velice jsou prozíraví všichni, kdo tak činí. Jeho chvála trvá navždy! (Ž 111,10)

Lidé od nepaměti touží po tom, aby jejich život nebyl pouhou marností a pomíjivostí. Aby vybudovali cosi, co přetrvá, co jim navěky zajistí jméno a blahobyt, co je ochrání před všelijakým vnitřním i vnějším ohrožením. A tak budují opevněná města a babylonské věže. Z asfaltu a cihel místo kamení a hlíny. Skrze nové technologie dovést lidstvo ke světlejším zítřkům. S děsivou uniformitou se společně dotknout nebeské sféry, vytvořit ráj na zemi. Čím více takových lidských pokusů, tím více však deziluze, zmařených životů, rozchodů a tragických konců.
Lidé zapomínají na to, že jenom to, co činí Hospodin, zůstává navěky; nic k tomu nelze přidat ani z toho ubrat. (Kaz 3,14) Moudrost, která dává lidskému pozemskému počínání smysl a trvalou hodnotu, musí proto začít u Hospodina. Protože pouze na Něm a na jeho díle můžeme s jistotou stavět. Stejně jak to činil žalmista, který vyznává: „Seslal svému lidu vykoupení, ustanovil navěky svou smlouvu; svaté, bázeň budící je jeho jméno. Jeho chvála trvá navždy!“
Bázeň Boží označuje hlubokou úctu a poslušnost, která je vyhrazena jedinému Bohu, vědomí jeho svrchovanosti i blízkosti. Není to strach ani ustrašenost. Naopak, kdo se bojí Hospodina, kdo se v důvěře spoléhá na jeho vedení, nemusí se už ničeho dalšího bát. Vždyť „je-li Bůh s námi, kdo proti nám?“ (Ř 8,31) „Bůh, bohatý v milosrdenství, z velké lásky, jíž si nás zamiloval, probudil nás k nepomíjejícímu životu spolu s Kristem.“ (Ef 2,4) On navěky ustanovil smlouvu, která byla zpečetěna krví jeho Syna. „Za nás za všecky jej vydal; jak by nám spolu s ním nedaroval všecko?“ (Ř 8,32)

David Hejzlar (Liberec)