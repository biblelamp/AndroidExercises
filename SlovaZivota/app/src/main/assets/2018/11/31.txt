Naděje v Božím milosrdenství

Ale já jsem jako zelená oliva v Božím domě; spoléhám na Boží milosrdenství navěky a navždy. Navěky ti budu vzdávat chválu, protože jsi jednal. A budu vzhlížet ke tvému jménu, neboť je dobré vůči tvým věrným. (Ž 52,10–11; ČSP)

Žalm 52 zaznamenává smutnou událost z Davidova života. Z 2. verše víme, že byl sepsán poté, co Doég Edómský oznámil Saulovi, že David přišel do Achímelekova domu, o čemž pojednává 1S 22,17–23. Tam čteme, jak Doég prozradil Saulovi, že kněz Achímelek prchajícímu Davidovi pomohl. Následně si Saul nechal Achímeleka a celou jeho rodinu zavolat. Saul ve své zaslepenosti rozkázal, aby je za to, že pomohli Davidovi, všechny popravili. A však nikdo z vojáků „nechtěl vztáhnout ruku proti Hospodinovým kněžím“ (1S 22,17). Jediný, komu nebylo nic svaté, byl Doég. Ten na Saulův příkaz zavraždil 85 kněží spolu se všemi obyvateli města Nób. Pouze jeden z nich unikl, aby to oznámil Davidovi. Davidova zoufalá odpověď zněla: „Já jsem vinen všemi zmařenými životy…“ (1S 22,22). Žalm 52 je Davidovou reakcí na tento hrůzostrašný čin. Verše 3–5 popisují Doégovu zkaženost. Čteme o tom, že se dokonce svým zlem vychloubal. Byl záludný a promýšlel, jak způsobit Davidovi zkázu, měl naprosto zvrácené hodnoty. Miloval lež a nepravost. Stavěl se tak proti všemu, co miluje Hospodin. A tak na sebe přivolával Boží soud, jak dokládá i verš 7. Spravedlivý Bůh nebude zlo věčně tolerovat. Hříchem zaslepení lidé jako Doég budou „vykořeněni ze země živých.“ Věčná zkáza přichází na ty, kteří se spoléhají sami na sebe a „nepokládají Boha za svou záštitu“. Na rozdíl od bezbožného Doéga však David vyznává svou důvěru v Boha. David je jako „zelená oliva v Božím domě.“ To je obraz požehnání. Takoví jsou ti, kdo se za všech okolností spoléhají na Boží milosrdenství. Důvěra v Boha, který má vše pod svou svrchovanou kontrolou (a to včetně hrůzných událostí, jako byla poprava Achímelekova domu) vede zbožné k uctívání a chvále. Samotný Hospodin a jeho milosrdný charakter je dostatečným důvodem, abychom jej věčně chválili. Davidův příklad nás vede k tomu, abychom se nesoustředili na strastiplné životní situace, ale zaměřili se na Toho, jenž je „dobrý vůči svým věrným“.

Mojmír Adámek (Kroměříž)
