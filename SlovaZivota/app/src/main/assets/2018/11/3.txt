Vítězství Božího lidu skrze fatální porážku

A uslyšel jsem mocný hlas v nebi, který říkal: „Nyní přišla záchrana, moc a kralování našeho Boha a pravomoc jeho Krista, neboť byl svržen žalobce našich bratří, který je obviňoval před naším Bohem dnem i nocí. Oni nad ním zvítězili pro krev Beránkovu a pro slovo svého svědectví; a nemilovali svou duši až na smrt.“ (Zj 12,10–11; ČSP)

Vítězství nad satanem, o kterém čteme ve Zjevení, má dvojí povahu. Na jedné straně jsou tu Boží andělé, kteří bojovali s drakem a zvítězili (o existenci případu, že by andělé mohli v tomto boji prohrát, spekulovat nebudu) (Zj 12,7), na druhou stranu jsou tu Boží děti, které poraženy skutečně byly. Tato porážka je logickým následkem následování poraženého Krále – zabitého Beránka. Člověk by se musel mít velmi nerad, kdyby šel na místo smrtelného nebezpečí jen kvůli svému vyznání víry. Nejspíš bychom takovou víru dnes mohli označit za fanatickou. Přece se vždy najde nějaké křesťanské odůvodnění, díky němuž není třeba trpět. V knize Zjevení se nám ale otevírá jiná realita.
Porážka, která je pro lidi země zřejmá, se stává v Božích záměrech vítězstvím nad satanem. S příchodem Krista byla nastolena nová realita, kterou křesťané nikdy nechtěli podcenit. Mučednická smrt nikdy není marná, i přesto, že se to tak dá někdy prezentovat. Ať ten boj s drakem na nebi byl jakýkoliv, tady na zemi se uskutečňuje vítězství nad satanem skrze ty, kdo „nemilovali svou duši až na smrt“ . Zda je dnes taková „sebe neláska“ stále možná, ať posoudí každý čtenář sám. Vybízím ale k tomu, aby naše láska ke Kristu měla takové projevy, že by nezasvěcený člověk klidně mohl říci: „hle, on sebe a svůj život opravdu nemiluje“.
„Vždyť je to ta nejlepší věc, kterou můžeme dělat. Jsme li Božími dětmi, pak je nám přisouzeno utrpení, nikoli protože bychom se tak měli stát dobrými, ale protože takto poznáváme více Krista – kým On skutečně je,“ řekla Aliyah ze Somálska (Hlas mučedníků).
Pane, opatruj sestru Aliyahu ze Somálska. Dej se i nám poznat takový, jaký skutečně jsi.

Oleg Gricyk (Praha – Církev XXI. století)