Bůh zachraňuje svůj lid i přes jeho nevěru

On však je zachránil pro své jméno, aby v známost uvedl svou bohatýrskou sílu. (Ž 106,8)

Celý 106. žalm je svědectvím o nepochopitelném milosrdenství, které Hospodin prokazoval Izraeli přes jeho neposlušnost a nevěru. Strach izraelského lidu u Rákosového moře při pohledu na egyptskou jízdu, jeho reptání proti Hospodinu při putování pouští, uctívání zlatého býčka pod horou Sínaj, neposlušnost lidu, který nevyhladil kenaanské pronárody a namísto toho se s nimi smísil a přidal se k uctívání jejich božstev. To je jen částečný náhled do situace izraelského národa, který si vedl svévolně, nepochopil Hospodinovy divy a nepřipomínal si jeho milosrdenství. Boží lid byl podivuhodným Hospodinovým zásahem vyveden z egyptského otroctví do svobody, v níž mohl opakovaně zažívat Boží slávu a moc. Přesto se ve svých myšlenkách stále vracel zpět do Egypta a proti Bohu, který jej zachránil, znovu a znovu reptá. Hospodin dává svému lidu vše, po čem touží, a přece lid opět hřeší a neposlouchá. Jak jsme i my v mnohém podobni lidu Izraele. Pán Bůh nás velmi dobře zná. Zná naše myšlenky dříve, než přijdou, zná i všechna naše provinění a selhání. Přesto nás nezatracuje a neláme nad námi hůl. Naopak, nabízí nám pomoc, záchranu a nová východiska. Nejedná s námi podle našich skutků, ale podle svého nezměrného milosrdenství. A proto: „Chválu vzdejte Hospodinu, protože je dobrý, jeho milosrdenství navěky trvá.“

Zdeněk Špringl (Liberec)