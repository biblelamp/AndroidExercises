Bůh žehná spravedlivým a štědrým

Dobře bývá muži, jenž se smiluje a půjčí a své věci spravuje dle práva: nezhroutí se nikdy, spravedlivý zůstane v paměti věčně. Nemusí se bát zlé zprávy, jeho srdce pevně doufá v Hospodina. (Ž 112,5–7)

V tomto Žalmu jsme vybídnuti, abychom mysleli na své bližní a nestavěli jsme se k nim netečně. Kdo je vlastně můj bližní? Není to jen můj nejbližší příbuzný, kamarád. Je to každý v mém okolí. Jistě zde není míněno, že bychom měli prvnímu člověku v nouzi, kterého uvidíme, věnovat ﬁnanční obnos a dál se o něj nezajímat. Tuto pomoc vnímám spíše po duchovní stránce. Žijí mezi námi lidé, kteří působí na první pohled šťastně. Mají krásný dům, auto, dobře vypadají… Může se nám zdát, že jim nemáme co nabídnout, možná toho vlastní mnohem víc než my. Ale když se o ně začneme hlouběji zajímat, často zjistíme, že se pod zevnějškem nachází člověk, který pomoc potřebuje. Pokud v nás uvidí muže (ženu), jehož (jejíž) srdce pevně doufá v Hospodina, musí zákonitě spatřit také vnitřní bohatství, které jemu chybí. Jak by se mělo toto bohatství projevovat v našem životě?
Jedna z mých zkušeností byla, když jsem se po několika letech setkal se spolužáky z gymnázia. Jsou mezi nimi, mimo jiné, úspěšný podnikatel, soudce nebo známá zpěvačka. Všichni dosáhli toho, čeho v životě dosáhnout chtěli, ale neučinilo je to šťastnými. Někteří se mi svěřili, že mi závidí. Ne dům nebo auto, ale milující rodinu a radostný způsob života. Cítil jsem se zahanbeně, protože jsem jim nebyl vždy dobrým příkladem. Ale Pán Bůh se i v maličkostech oslavuje a dává nám příležitost sdílení se o Něm a o tom, jak veliké věci učinil v mém životě, jak mě neustále vede a žehná mi v každé situaci, pokud vše odevzdám do Jeho rukou.

Martin Nesvarba (Aš)