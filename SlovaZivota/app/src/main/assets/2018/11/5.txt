Konečný pád světských mocností

Potom jsem uviděl jiného anděla sestupovat z nebe: měl velikou pravomoc a země byla ozářena jeho slávou. Zvolal mocným hlasem: „Padl, padl veliký Babylon… Raduj se nad ní nebe a svatí, apoštolové i proroci, protože Bůh nad ní vynesl soud…“ (Zj18,1–2,20a; ČSP)

Po přečtení celé 18. kapitoly Zjevení vidíme, že radovat se z pádu Babylonu není tak jednoduché. Naopak, pro běžné obyvatele je pád Babylonu důvodem k pláči a velkému litování. Čteme tři dlouhé žalozpěvy o tom, co všechno je ztraceno s pádem Babylonu. Očima obchodníka lze říct, že jedině tam mohl člověk dosáhnout svých snů o zabezpečeném a šťastném životě. Babylon je symbol jistoty a stálého pokroku. Je rájem na zemi pro každého, kdo chce něco ve svém životě dokázat a něčeho dosáhnout. S pádem Babylonu padá i každá naděje na úspěch. Proč by se kdokoliv měl potom radovat? Kdo by se odvážil odepřít lidem štěstí a naplnění vnitřní touhy?
„Prosím jen, abych si směl vzít sebou svůj batoh,“ řekl pastor svým skromným, leč pevným hlasem. „A co v něm je?“ ptal se policejní důstojník a prohledal jeho obsah. Nebylo v něm nic jiného než přikrývka a nějaké obnošené šatstvo, které měl Li již sbalené, neboť očekával, že bude toho dne zatčen. (Hlas mučedníků)
Pokud se chceme dopracovat k radosti z pádu Babylonu, musíme něčím začít. Co se svatých týče, očekává se, že z něho odejdou. „Vyjděte z ní, můj lide, abyste neměli účast na jejích hříších a nedostali z jejích ran.“ (Zj 18,4). Ten odchod se ale kvalitativně liší od odchodu Židů z Egypta. Nyní nelze nic odnést s sebou. Dovolen je ten batoh.
Pokud ale naopak děláme všechno pro to, aby byla vazba na Babylon ještě pevnější, pak se nedivme, že soud nad ním nám může více připadat jako nefér než jako radostný. Svatí mají upevňovat své vazby snovým Jeruzalémem a vždy mít připravený batůžek pro potřebu náhlého odchodu.
Vyznáváme, Pane, že žijeme jiným způsobem, než tys nás učil.

Oleg Gricyk (Praha – Církev XXI. století)