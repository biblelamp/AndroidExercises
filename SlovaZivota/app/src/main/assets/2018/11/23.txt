Proroctví naplněné v Ježíši Kristu

Kámen, jejž zavrhli stavitelé, stal se kamenem úhelným. Stalo se tak skrze Hospodina, tento div se udál před našimi zraky. (Ž 118,22–23)

Bůh je láska. Všechno, co od počátku stvoření světa Bůh udělal až do dnešního dne, je projev Jeho lásky. Možná si někdy v životě říkáme: „Tohle přece nemůže být projev Boží lásky! Vždyť je to tak těžká a složitá situace. Tak moc to bolí! Takhle se přece láska neprojevuje!“ Člověk, který svůj život předal do rukou Pána Ježíše Krista, se nemá a nemusí bát. Pán Bůh zná každé své dítě. Kdo by se Jeho dítěte dotkl, „dotýká se zřítelnice Božího oka“ (Za 2,12). Pán Bůh pro záchranu člověka od věčného zahynutí udělal všechno. Poslal na tuto zem svého jediného Syna, Pána Ježíše Krista, aby se stal smírčí obětí. On sám je tou branou, dveřmi k našemu nebeskému Otci. Jen krev Pána Ježíše má moc očistit každý náš hřích. Přijetím této nabídky, uvědoměním si své hříšnosti a pokorným vyznáním hříchů se stáváme v Božích očích spravedlivými. Radujme se z pravé vánoční zvěsti! Bůh v Pánu Ježíši Kristu je základem všeho. Přestože jsme Ho my lidé ve své pýše zavrhli, nic to na Jeho moci nezměnilo. Stvořitel přišel za dílem svých rukou, ale nebyl přijat. Byl odmítnut a zavržen. A to se děje do dnešních dnů. Bůh se sklání k člověku, mluví k němu, žehná mu, ale lidé svá srdce zatvrzují. Své úspěchy přičítají sobě, neúspěchy Bohu. Nikdy nezapomeňme, čím kvůli záchraně našich duší musel projít Pán Ježíš. Kéž může v našich srdcích číst: „Miluje Mě, svého Boha celým svým srdcem a celou svou duší a celou svou silou.“ Radujme se a jásejme, protože naše jména jsou zapsaná v Knize života!

Pavlína Pospíšilová (Aš)