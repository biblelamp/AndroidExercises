Naděje, která nezklame

Lépe utíkat se k Hospodinu, než doufat v člověka. Lépe utíkat se k Hospodinu, než doufat v knížata. (Ž 118,8–9)

Celý lidský život je o prohrách a vítězstvích, o pádech a povstáních. Lidská naděje, naděje tohoto světa, se týká úspěchu, šťastného života, zdraví, hojnosti, požehnání na dětech atd. Je to ale naděje nejistá, která může být zrovna tak výhrou jako prohrou v jakékoliv životní situaci. Taková naděje je často jen marným doufáním a honbou za nesplněnými a nesplnitelnými sny. Ale Boží naděje toto všechno přesahuje, je to naděje do budoucnosti. Bez ohledu na prožívaná trápení, bolesti a ztráty Bůh hovoří ve svém Slově o věčné naději, kterou nám nikdo nevezme. „A v jeho jménu bude naděje národů.“ (Mt 12,21) Vždyť ne sejmutá břemena tady na zemi nejsou k našemu ponižování, zoufání, trápení a ke smrti člověka. „Pán někdy naloží věřícím břímě, které nesejme, ale pomáhá je nést. Tato ne sejmutá břemena slouží k přípravě vnitřního člověka pro věčnost.“ (Dr. Kurt E. Koch, Bůh mezi Zulu) Bůh nás učí v těchto zkouškách „vytrvalosti, z které pramení osvědčenost a z osvědčenosti naděje. A naděje neklame, neboť Boží láska je vylita do našich srdcí skrze Ducha svatého, který nám byl dán.“ (Ř 5,4–5) Naději pro věčnost nám nemůže nic a nikdo vzít, je nezávislá na našem fyzickém stavu a na tom, co prožíváme. Uvidíme ji vždy, když zvedneme náš duchovní zrak od našeho já a pohled upřeme na kříž.

Alena Žohová (Aš)