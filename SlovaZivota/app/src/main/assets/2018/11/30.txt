Neměj zbytečné starosti

Hledejte však nejprve Boží království a jeho spravedlnost, a to všechno vám bude přidáno. Nedělejte si tedy starost kvůli zítřku, neboť zítřek bude mít své vlastní starosti. Každý den má dost vlastního trápení. (Mt 6,33–34; ČSP)

V první řadě si musíme položit otázku, co nám tyto tak důležité verše říkají? Vybízí nás, ba dokonce nám přikazují, co by mělo být naším životním cílem… Kam by měly směrovat životy všech, kteří milují Krista a věří, že za ně zemřel na kříži, aby sním mohli žít věčně v nebesích. Teď si možná říkáte… ale já tak žiji, toto není můj problém… Důležité však je si uvědomit, na které pozici se Kristus v našem životě skutečně nachází? Je opravdu mou životní prioritou oslavovat ho svým životem, svými slovy, svým jednáním? Děje se to??? Budeme-li na své krátké pozemské cestě hledat nejprve Krista a jeho spravedlnost, všechny naše další starosti se rozplynou… protože Kristus ze své svrchované a sebeobětující se lásky nám dá přesně to, co potřebujeme. Dalším příkazem je nedělejte si starosti… Tyto verše nám nepřikazují, abychom nic neřešili, ale říkají nám, abychom se spoléhali na Krista, a ne na sebe. Často si totiž mylně myslíme, že si své problémy zvládneme vyřešit sami… a nějakou dobu to možná i zvládáme, ale dříve nebo později selžeme… Proto nás Kristus předem varuje. Nabízí nám svou náruč a jediné, co očekává, je naše věrnost. Potom budou všechny naše starosti „nepodstatné“, protože budeme mít na zřeteli Kristův kříž a to, aby se v našem životě oslavoval on, a ne naše vlastní sebestředné já.

Ondřej Jezerský (Kroměříž)