Před Hospodinem žádné hradby neobstojí

Když kněží zatroubili na polnice, lid strhl válečný pokřik. Jakmile lid zaslechl zvuk polnice, strhl mohutný pokřik. Hradby se zhroutily a lid vstoupil do města, každý tam, kde právě byl. Tak dobyli město. (Joz 6,20)

Z vykopávok, ktoré robili archeológovia v Jerichu, sa dozvedáme, že tieto mestské hradby boli mimoriadne pevné a masívne. Ľud, ktorý prichádzal z púšte, nemal žiadne potrebné technické prostriedky a ani skúsenosti, aby mohol dobiť takto opevnené kanánske mesto. Ale s Božím ľudom je veľký a mocný Boh, pre ktorého nie je nič nemožné. On bojuje za nich. O tom ich uistil aj skrze svojho posla, s ktorým sa Józua stretol pred touto udalosťou, keď mal zvláštne videnie. Oproti nemu stál muž s vytaseným mečom. Józua sa ho pýta: „Patríš k nám alebo k našim nepriateľom?“ Bojovník mu odpovedá, že je veliteľom Hospodinovho vojska. Takto Józua dostáva uistenie, že Hospodin je na ich strane a bude bojovať za svoj ľud. Od Izraela ale očakáva, aby Mu plne verili a urobili všetko podľa Jeho príkazov. Tie zneli veľmi zvláštne – možno až nezmyselne. Obyvatelia Jericha sa im mohli posmievať. Ale Izraelci urobili všetko tak, ako im prikázal Hospodin. A aký bol výsledok? Zažili veľké víťazstvo nad nepriateľmi.
Pán Boh sa chce dokázať aj v našich životoch ako veľký a mocný Boh. Aj nás uisťuje o tom, že je s nami. Má na to rôzne spôsoby: skrze Slovo, modlitbu, cez svojich poslov alebo cez zvláštne okolnosti... Od nás ale žiada, aby sme Mu plne verili a plnili Jeho príkazy. Božie slovo je pravda a v ňom je život. Dôležité je, aby si mal neustále osobný vzťah s Pánom Ježišom. On nás uisťuje: „ak zostanete vo mne a moje slová zostávajú vo vás, proste, čo chcete, a stane sa vám.“ (J 15,7) Pred Ním neobstoja žiadne hradby – i keby prišli do tvojho života akékoľvek neprekonateľné problémy – Pán Boh ich dokáže vyriešiť. Na to nikdy nezabudni!

Stanislav Baláž (Žatec)